3 октябр дар шаҳри Душанбе даври ёздаҳуми машваратҳои сиёсӣ байни Тоҷикистон ва Австрия баргузор гардид, хабар медиҳад АМИТ «Ховар» бо истинод ба Вазорати корҳои хориҷии Ҷумҳурии Тоҷикистон.Машваратҳо таҳти роҳбарии муовини якуми Вазири корҳои хориҷии Ҷумҳурии Тоҷикистон Исматулло Насредин ва муовини мудири кулл дар умури сиёсии Вазорати федеролии корҳои аврупоӣ ва байналмилалии Австрия Герҳард Зайллер доир шуданд. Дар машваратҳо доир ба ҳолати кунунӣ ва дурнамои густариши муносибатҳои дуҷониба дар бахшҳои сиёсӣ, иқтисодӣ, тиҷоратӣ, тандурустӣ, илму фарҳанг, сайёҳӣ ва амният, инчунин роҳандозии ҳамкории судманд дар соҳаи манбаъҳои неруи таҷдидпазир мубодилаи афкори созанда карда шуд.Ҳамчунин мушорикат дар доираи созмонҳои байналмилию минтақавӣ дар меҳвари гуфтугӯи ҳайатҳо қарор дошт. Тарафҳо рағбати худро ба густариши бештари муносибатҳои гуногунҷанба байни Тоҷикистон ва Австрия дар соҳаҳои мавриди эҳтимом таъкид доштанд. 

Миллати тоҷик ҷашну маросим ва ойину суннатҳои маъруф ва оламшумули зиёд дорад. Яке аз онҳо ҷашни Меҳргон мебошад. Ин матлаб 28 сентябр дар шаҳри Ҳамбург зимни таҷлили ҷашни Меҳргон баён гардид. Тавре дар Вазорати корҳои хориҷии Ҷумҳурии Тоҷикистон ба АМИТ «Ховар» иттилоъ доданд, ҳамоиш бо ташаббуси Консулгарии фахрии Ҷумҳурии Тоҷикистон дар музофотҳои федеролии Ҳамбург, Шлезвиг-Ҳолштайни ва ҷамъиятҳои ҳамзабонон дар ин шаҳр баргузор гардид. Сафири Фавқулода ва Мухтори Ҷумҳурии Тоҷикистон дар Олмон Имомудин Сатторов оид ба ҷашни Меҳргон дар Тоҷикистон ва нақши ин ойини тоҷикон ҳамчун омили муҳими таҳкими ҳувияти миллӣ сухан гуфт. Сафир иброз дошт, ки Меҳргон ҷашне аст, ки бар асоси қонунҳои табиат ва ҷамъоварии ҳосили кишоварзиву боғдорӣ ташаккул ёфтааст.

Дар Вазорати корҳои хориҷии Ҷумҳурии Тоҷикистон ба ифтихори Рӯзи кормандони хизмати дипломатӣ намоиши ҷашнии муштараки Осорхонаи миллии Тоҷикистон ва Маркази мероси хаттии назди Раёсати Академияи миллии илмҳои Тоҷикистон баргузор гардид, иттилоъ медиҳад АМИТ «Ховар» бо истинод ба Осорхонаи миллии Тоҷикистон.Дар намоиш аз фонди тиллоии Осорхонаи миллӣ 8 намунаи гуногуни китобҳои нодири дастнавис, ки фарогири мавзуъҳои гуногуни таърихӣ, оини сарварӣ, давлатсолорӣ ва сиёсатмадорӣ мебошанд, ба маърази тамошо гузошта шуданд. Ҳамзамон нусхаи сертификатҳои аслие, ки ворид шудани унсурҳои фарҳанги моддӣ ва ғайримоддии халқи тоҷик, аз ҷумла «Шашмақом», «Саразм», «Наврӯз», «Оши палав», «Чакан», «Фалак», «Кирмакпарварӣ ва абрешимбофӣ», «Латифаҳои Хоҷа Насриддин», «Атлас ва адрасбофӣ», «Куллиёти Мавлоно» ва «Санъати тазҳиб»-ро ба Феҳристи ҷаҳонии ЮНЕСКО тасдиқ мекунад, пешниҳоди тамошобинон гардонида шуданд.

27 сентябр дар Ню-Йорк дар ҳошияи иҷлоси 79-уми Маҷмаи Умумии Созмони Милали Муттаҳид,   Ёддошти тафоҳум байни Ҳукумати Ҷумҳурии Тоҷикистон ва Ҳукумати Шоҳигарии Арабистони Саудӣ дар бораи мутақобилан бекор намудани талаботи раводид барои дорандагони шиносномаҳои дипломатӣ ва хизматӣ ба имзо расид. Дар ин хусус АМИТ «Ховар» бо истинод ба Вазорати корҳои хориҷии Ҷумҳурии Тоҷикистон хабар медиҳад. Ёддошти тафоҳумро Вазири корҳои хориҷии Ҷумҳурии Тоҷикистон Сироҷиддин Муҳриддин ва Вазири корҳои хориҷии Подшоҳии Арабистони Саудӣ  Файсал ибни Фарҳон Оли Сауд ба имзо расониданд. Дар ҷараёни мулоқот вазирон ҳамчунин як қатор мавзуъҳои муҳими рӯзномаи дуҷониба ва ҷаҳонӣ, аз ҷумла масъалаҳои амнияти минтақавӣ, ҳамкории иқтисодӣ ва обу иқлимро матраҳ карданд. АКС: Вазорати корҳои хориҷии Ҷумҳурии Тоҷикистон

25 сентябр мулоқоти Сафири Ҷумҳурии Тоҷикистон дар Конфедератсияи Швейтсария, Намояндаи доимии Ҷумҳурии Тоҷикистон дар назди Шуъбаи Созмони Милали Муттаҳид ва дигар созмонҳои байналмилалӣ дар Женева Шараф Шерализода бо Директори  мудирият оид ба ҳамкории иқтисодию тиҷоратии Комиссияи иқтисодии Созмони Милали Муттаҳид барои Аврупо (UNECE)  Элизабет Тюрк баргузор гардид. Дар ин хусус АМИТ «Ховар» бо истинод ба Сафорати Ҷумҳурии Тоҷикистон дар Конфедератсияи Швейтсария хабар медиҳад. Зимни вохӯрӣ ҷонибҳо масъалаҳоро вобаста ба тақвияти ҳамкории Тоҷикистон бо Комиссияи иқтисодии Созмони Милали Муттаҳид барои Аврупо дар соҳаҳои иқтисоду тиҷорат, аз ҷумла иқтисоди «сабз» ва даврӣ, рақамикунонӣ, инноватсия, ҳамкории давлат ва бахши хусусӣ ва содагардонии расмиёти савдо мавриди баррасӣ қарор доданд. АКС: Сафорати Ҷумҳурии Тоҷикистон дар Конфедератсияи Швейтсария

Шуруъ аз 14 октябри соли 2024 Созишнома байни Ҳукумати Ҷумҳурии Тоҷикистон ва Ҳукумати Ҷумҳурии Италия оид ба бекор намудани талаботи раводид барои дорандагони шиносномаҳои дипломатӣ, ки 23 апрели соли 2024 дар доираи сафари расмии Президенти Ҷумҳурии Тоҷикистон, Пешвои миллат муҳтарам Эмомалӣ Раҳмон ба Ҷумҳурии Италия ба имзо расида буд, пас аз гузаронидани расмиёти зарурии дохилидавлатӣ аз ҳар ду ҷониб, эътибор пайдо менамояд. Дар ин хусус АМИТ «Ховар» бо истинод ба Вазорати корҳои хориҷии Ҷумҳурии Тоҷикистон хабар медиҳад.Тибқи муқаррароти Созишномаи мазкур, шаҳрвандони Тоҷикистон ва Италия, ки дорандаи шиносномаҳои дипломатӣ мебошанд, метавонанд ба ҳудуди ҳамдигар бе дастрасии раводид ба муддати на зиёда аз навад (90) рӯз дар давоми як саду ҳаштод (180) рӯз ворид шаванд ва будубош намоянд.

19 сентябр мулоқоти Сафири Фавқулода ва Мухтори Ҷумҳурии Тоҷикистон дар Давлати Қатар Нурмурод Маҳмадалӣ бо раиси Раёсати Анҷумани соҳибкорони Қатар ва раиси Шурои мудирони гурӯҳи ширкатҳои «Файсал Ҳолдинг» Шайх Файсал ибни Қосим Оли Сонӣ доир гардид. Дар ин хусус АМИТ «Ховар» бо истинод ба Вазорати корҳои хориҷии Ҷумҳурии Тоҷикистон хабар медиҳад. Дар вохӯрӣ масъалаҳои марбут ба ҳамкории тиҷоратию сармоягузории Тоҷикистон ва Қатар, аз ҷумла содироти меваю хушкмева ва маҳсулоти хушсифати гӯштӣ аз Тоҷикистон ба Қатар тавассути ҳамлу нақли ҳавоӣ баррасӣ гардид. Ҷонибҳо инчунин оид ба тавсеаи минбаъдаи ҳамкорӣ бобати татбиқи амалии лоиҳаҳои сармоягузорӣ барои соҳаҳои гидроэнергетика ва саноату истихроҷи маъдан дар Тоҷикистон табодули афкор намуданд. АКС: Вазорати корҳои хориҷии Ҷумҳурии Тоҷикистон

18 сентябр мулоқоти Сафири Фавқулода ва Мухтори Тоҷикистон дар Покистон Юсуф Шарифзода бо Вазири федеролии мудофиаи Покистон Хавоҷа Муҳаммад Осиф баргузор шуд. Дар ин хусус АМИТ «Ховар» бо истинод ба Вазорати корҳои хориҷии Ҷумҳурии Тоҷикистон хабар медиҳад. Зимни мулоқот доираи васеи масъалаҳои равобити Тоҷикистон ва  Покистон, бахусус дар соҳаҳои иқтисодӣ, авиатсияи гражданӣ, амниятӣ ва низомии техникӣ мавриди баррасӣ қарор дода шуд. Ҷонибҳо вобаста ба вазъи имрӯзаи низомию сиёсӣ ва иқтисодиву иҷтимоии Афғонистон, ки ба ҳолати амниятии минтақа таъсири бевосита мерасонад, ҳамчунин дигар масъалаҳои хоси мавриди эҳтимоми муштарак мубодилаи афкор анҷом доданд. Таъкид гардид, ки Покистон талошҳои Тоҷикистонро дар таҳкими сулҳу субот дар минтақа самарабахш арзёбӣ менамояд. Зимни суҳбат инчунин муҳимияти татбиқи лоиҳаи энергетикии «CASA-1000» барои кишварҳои минтақа таъкид карда шуд.

4 декабри соли 2024 дар шаҳри Бодканди вилояти Бодканди Ҷумҳурии Қирғизистон мулоқоти ҳамраисони ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон оид ба делимитатсия ва демаркатсияи сарҳади давлатии Тоҷикистон ва Қирғизистон Саймумин Ятимов ва Қамчибек Ташиев баргузор гардид. Дар ин хусус АМИТ «Ховар» бо истинод ба Кумитаи давлатии амнияти миллии Ҷумҳурии Тоҷикистон хабар медиҳад.Зимни мулоқот роҳбарони ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон ба мувофиқа расида, тавсифи қитъаҳои боқимондаи сарҳади давлатии Тоҷикистон ва Қирғизистонро пурра ба анҷом расониданд. Ҳамзамон ба гурӯҳҳои кории ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон оид ба делимитатсия ва демаркатсияи сарҳади давлатии Тоҷикистон ва Қирғизистон супориш дода шуд, ки ба раванди таҳияи ҳуҷҷатҳои ниҳоии делимитатсия шуруъ намоянд. Мулоқот дар фазои дӯстӣ ва ҳамдигарфаҳмӣ баргузор гардид.

23 ноябри соли 2024 дар шаҳри Бӯстони вилояти Суғд мулоқоти навбатии ҳамраисони ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон оид ба делимитатсия ва демаркатсияи сарҳади давлатии Тоҷикистон ва Қирғизистон — Саймумин Ятимов ва Қамчибек Ташиев баргузор гардид. Дар ин хусус АМИТ «Ховар» бо истинод ба Кумитаи давлатии амнияти миллии Ҷумҳурии Тоҷикистон хабар медиҳад. Зимни мулоқот аз ҷониби Роҳбарони ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон масъалаҳо роҷеъ ба делимитатсия ва демаркатсияи сарҳади давлатии Тоҷикистон ва Қирғизистон дар минтақаҳои боқимонда баррасӣ гардида, ба гурӯҳҳои кории ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон оид ба делимитатсия ва демаркатсияи сарҳади давлатии Тоҷикистон ва Қирғизистон ҷиҳати идома додани кор дар ин самт супоришҳои мушахас доданд. Мулоқот дар фазои дӯстӣ ва ҳамдигарфаҳмӣ баргузор гардид.

Дар шаҳри Ашқободи Туркманистон масъалаҳои марбут ба бешаҳрвандӣ, бақайдгирии таваллуди кӯдакон дар давлатҳои Осиёи Марказӣ ва мубодилаи таҷриба дар ҳалли мушкилоти бешаҳрвандӣ зимни конференсияи вазоратии Осиёи Марказӣ дар мавзуи «Маҳви бешаҳрвандӣ дар Осиёи Марказӣ» баррасӣ гардиданд. Дар ин хусус ба АМИТ «Ховар» дар Вазорати корҳои дохилии Ҷумҳурии Тоҷикистон иттилоъ доданд. Конференсия бо ташаббуси Раёсати Комиссарии Олии Созмони Милали Муттаҳид оид ба паноҳандагон доир шуда, дар он намояндагони Созмони Милали Муттаҳид, Қазоқистон, Тоҷикистон, Узбекистон, Қирғизистон ва Туркманистон сухан гуфтанд. Намояндагони Ҷумҳурии Тоҷикистон зимни ин конференсия оид ба иқдоми давлату ҳукумати мамлакат дар самти кам кардани бешаҳрвандӣ, ҳамкорӣ бо ташкилоти байналмилалӣ ва роҳҳои ҳалли мушкилоти ҷойдошта ибрози назар намуданд. АКС: Вазорати корҳои дохилии Ҷумҳурии Тоҷикистон

5 ноябр зимни вохӯрии Вазири корҳои дохилии Ҷумҳурии Тоҷикистон, ҳамзамон Раиси Шурои ҷумҳуриявии «Динамо»-и ин вазорат Рамазон Раҳимзода бо Раиси Иттиҳодияи ҷамъиятию давлатии «Ҷамъияти умумирусиягии тарбияи ҷисмонӣ-варзишии «Динамо»-и Федератсияи Русия Анатолий Гулевский Созишномаи ҳамкорӣ ба имзо расид. Дар ин хусус ба АМИТ «Ховар» дар Вазорати корҳои дохилии Ҷумҳурии Тоҷикистон хабар доданд. Ин созишнома ба фароҳам овардани шароити мусоид барои рушди тарзи ҳаёти солим, таҳкими робитаҳои дӯстона тавассути варзиш ва баргузории чорабиниҳои гуногуни варзишӣ мусоидат менамояд. Дар вохӯрӣ ҷонибҳо оид ба рушди ҳамкорӣ барои баргузории мусобиқаҳои варзишии сатҳи баланд, чорабиниҳои гуногуни варзишӣ бо Шурои ҷумҳуриявии «Динамо»-и Вазорати корҳои дохилии Тоҷикистон, табодули таҷриба дар самти таблиғи тарзи ҳаёти солим, обутоби ҷисмонӣ ва дигар масъалаҳои мавриди таваҷҷуҳ суҳбати судманд анҷом доданд.

Бо ташаббуси Вазорати адлияи Ҷумҳурии Тоҷикистон 1 ноябри соли равон, соати 09:00 дар Китобхонаи миллӣ бахшида ба Рӯзи Конститутсияи Ҷумҳурии Тоҷикистон Форуми даҳуми миллӣ оид ба волоияти қонун баргузор мегардад. Дар ин хусус ба АМИТ «Ховар» дар Вазорати адлияи Тоҷикистон хабар доданд. Дар форум иштироки намояндагони мақомоти давлатӣ, созмонҳои байналмилалии муқими Тоҷикистон, доираҳои васеи илмӣ ва ҷомеаи шаҳрвандӣ, ҷамъ 400 нафар дар назар аст. Дар форум мавзуъҳои зерин, аз ҷумла «Рақамикунонии хизматрасонии давлатӣ ва танзими ҳуқуқии он: адлияи рақамӣ ва ҳамоҳангии байниидоравӣ», «Волоияти қонун ва дастрасӣ ба адолати судӣ», «Баланд бардоштани маърифати ҳуқуқӣ ҳамчун омили пешгирии терроризм ва экстремизм: дастовард, мушкилот ва дурнамо» ва дигар мавзуъҳо баррасӣ карда мешаванд. АКС: Вазорати адлияи Ҷумҳурии Тоҷикистон

1 октябри соли 2024 дар шаҳри Бӯстони вилояти Суғд мулоқоти навбатии ҳамраисони ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон оид ба делимитатсия ва демаркатсияи сарҳади давлатии Тоҷикистон ва Қирғизистон — Саймумин Ятимов ва Қамчибек Ташиев баргузор гардид. Дар ин хусус АМИТ «Ховар» бо истинод ба Кумитаи давлатии амнияти миллии Ҷумҳурии Тоҷикистон хабар медиҳад. Роҳбарони ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон баррасии масъалаҳои делимитатсияи сарҳади давлатии Тоҷикистон ва Қирғизистонро дар минтақаҳои боқимонда давом дода, ба гурӯҳҳои кории ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон оид ба делимитатсия ва демаркатсияи сарҳади давлатии Тоҷикистон ва Қирғизистон барои идома додани кор дар ин самт супориш доданд. Мулоқот дар фазои дӯстӣ ва ҳамдигарфаҳмӣ баргузор гардид.

Вазорати корҳои дохилии Ҷумҳурии Тоҷикистон хабар медиҳад, ки рӯзҳои охир тариқи шабакаҳои иҷтимоӣ, махсусан Ватсап дар байни шаҳрвандон паёмаке паҳн гардидааст, ки гӯё як гурӯҳи ҷиноятӣ ба манзилҳои истиқоматии шаҳрвандон рафта, худро кормандони мақомоти милитсия муаррифӣ намуда, бо ҳар роҳу васила ба рабудани пулу моли шаҳрвандон машғул мегардидаанд. Вазорати корҳои дохилӣ вобаста ба ин ҳолат ба иттилои шаҳрвандон мерасонад, ки хабари паҳнгардида асоси воқеӣ надошта, он аз ҷониби афроди ғаразнок бо мақсади ба ташвиш овардани шаҳрвандон паҳн карда шудааст. Ба иттилои шаҳрвандон мерасонем, ки ба ҳар гуна овоза ва хабарҳои беасос эътимод накарда, танҳо ба маълумот ва хабарҳои расмӣ, ки тавассути воситаҳои ахбори омма нашр мегарданд, бовар кунанд. АКС: Вазорати корҳои дохилии Ҷумҳурии Тоҷикистон

10 сентябр дар ҳошияи Форуми байналмилалӣ оид ба таъмини амнияти фаромиллӣ, ки аз 9 то 11 сентябр дар шаҳри Лянюнгани Ҷумҳурии Мардумии Чин  баргузор мегардад, ҷаласаи якуми вазирони амнияти ҷамъиятӣ ва корҳои дохилии Чин ва давлатҳои Осиёи Марказӣ доир гардид. Дар ин хусус ба АМИТ «Ховар» дар Вазорати корҳои дохилии Ҷумҳурии Тоҷикистон хабар доданд. Дар форум Вазири корҳои дохилии Ҷумҳурии Тоҷикистон Рамазон Раҳимзода иштирок намуд. Масъалаҳои ҳамкории дастҷамъонаи давлатҳо дар мубориза бо ҷинояткорӣ, ба роҳ мондани роҳҳои нави ҳамкорӣ, коркарди механизмҳои нави самарабахш оид ба ҳамкории васеъ ва дигар мавзуъҳои мубрам зимни форум мавриди баррасӣ қарор гирифтанд.Аз натиҷаи вохӯрӣ Протоколи дахлдор ба имзо расонида шуд.АКС: Вазорати корҳои дохилии Ҷумҳурии Тоҷикистон

Дар толори Раёсати Вазорати корҳои дохилӣ дар шаҳри Душанбе бахшида ба ҷашни Истиқлоли давлатии Ҷумҳурии Тоҷикистон чорабинии тантанавӣ баргузор гардид. Дар ин хусус ба АМИТ «Ховар» дар Раёсати Вазорати корҳои дохилӣ дар шаҳри Душанбе хабар доданд. Дар чорабинӣ сардори Раёсати Вазорати корҳои дохилӣ дар шаҳри Душанбе Шоҳрух Саидзода, собиқадорон ва ҳайати шахсии ҷузъу томи милитсияи пойтахт иштирок намуданд. Шоҳрух Саидзода таъкид намуд, ки ба даст овардани Истиқлоли миллӣ дастоварди бузургу таърихӣ барои миллати тоҷик ба шумор меравад. «Ҳар яки мо кормандони милитсияро мебояд, фаъолияти хизматии худро дучанд намуда, бо мақсади нигоҳдошти суботу оромии ҷомеа, таъмини волоияти қонун ва ҳифзи ҳуқуқу манфиатҳои шаҳрвандон талош намоем», — изҳор намуд сардори Раёсати Вазорати корҳои дохилӣ дар шаҳри Душанбе.

Дар асоси мувофиқаи бадастомада, аз 11 то 17 августи соли 2024, дар шаҳри Ботканди вилояти Ботканди Ҷумҳурии Қирғизистон вохӯрии навбатии гурӯҳҳои кории топографӣ ва гурӯҳҳои корӣ оид ба масъалаҳои ҳуқуқии ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон оид ба делимитатсия ва демаркатсияи сарҳади давлатӣ баргузор гардид.Дар ин хусус ба АМИТ “Ховар” дар Кумитаи давлатии амнияти миллии Ҷумҳурии Тоҷикистон хабар доданд. Дар доираи вохӯрӣ, ҷонибҳо муҳокимаро идома дода, оид ба тавсифи минтақаҳои боқимондаи хатти сарҳади давлатии Тоҷикистону Қирғизистон табодули пешниҳодҳо намуданд. Ҷонибҳо корҳоро оид ба тавсифи минтақаҳои боқимонда дар мулоқоти навбатӣ, ки дар ҳудуди Тоҷикистон баргузор мегардад, идома медиҳанд. Аз натиҷаи вохӯрӣ Протоколи дахлдор ба имзо расид. Вохӯрӣ дар фазои дӯстӣ ва ҳамдигарфаҳмӣ баргузор шуд.

6 июли соли 2024 дар шаҳри Бӯстони вилояти Суғд мулоқоти навбатии ҳамраисони ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон оид ба делимитатсия ва демаркатсияи сарҳади давлатии Тоҷикистон ва Қирғизистон — Саймумин Ятимов ва Қамчибек Ташиев баргузор гардид. Дар ин хусус АМИТ «Ховар» бо истинод ба Кумитаи давлатии амнияти миллии Ҷумҳурии Тоҷикистон хабар медиҳад. Роҳбарони ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон баррасии масъалаҳои делимитатсияи сарҳади давлатии Тоҷикистон ва Қирғизистонро дар минтақаҳои боқимонда давом дода, ба гурӯҳҳои кории ҳайатҳои ҳукуматии Ҷумҳурии Тоҷикистон ва Ҷумҳурии Қирғизистон оид ба делимитатсия ва демаркатсияи сарҳади давлатии Тоҷикистон ва Қирғизистон ҷиҳати идома додани кор дар ин самт супориш доданд. Мулоқот дар фазои дӯстӣ ва ҳамдигарфаҳмӣ баргузор гардид.

Наҷотдиҳандагони Британияи Кабир бо раванди таълим, бозомӯзӣ ва такмили ихтисоси кормандони Маркази ҷумҳуриявии таълимию методии Кумитаи ҳолатҳои фавқулода ва мудофиаи граждании назди Ҳукумати Ҷумҳурии Тоҷикистон шинос шуданд. Дар ин хусус ба АМИТ «Ховар» дар ин кумита хабар доданд.Меҳмонон ҳамчунин бо майдони тамринии марказ, ки бо воситаҳои техникӣ барои таълими наҷотдиҳандагон муҷаҳҳаз гардидааст, шинос шуданд. Иброз гардид, ки имконияти фароҳамоварда ба тайёр намудани  мутахассисон барои бартараф намудани ҳолатҳои фавқулода мусоидат менамояд. Ҳамчунин намояндагони ҷонибҳо масъалаи ҳамкориро барои табодули таҷриба ва таҳияи барномаҳои муштараки таълимӣ ва ҷорӣ намудани технологияҳои инноватсионӣ дар раванди омодасозии мутахассисон барои Кумитаи ҳолатҳои фавқулода ва мудофиаи гражданӣ баррасӣ намуданд. АКС: Кумитаи ҳолатҳои фавқулода ва мудофиаи граждании назди Ҳукумати Ҷумҳурии Тоҷикистон   

Бахшида ба Рӯзи Президенти Тоҷикистон (16 ноябр) Муассисаи давлатии «Маркази кӯдакон ва наврасони шаҳри Душанбе» барои дастгирӣ, ҳавасмандгардонӣ ва дарёфти чеҳраҳои нав дар соҳаи илму ҳунар байни мактаб-интернатҳо барои хонандагони имконияташон маҳдуди шаҳри Душанбе таҳти унвони «Президенти мо — ғамхори мо» озмуни шаҳрӣ эълон менамояд. Дар ин хусус ба АМИТ «Ховар» дар Муассисаи давлатии «Маркази кӯдакон ва наврасони шаҳри Душанбе» хабар доданд. Дар озмун хонандагони мактаб-интернатҳо ва дигар гурӯҳҳои имконияташон маҳдуди шаҳри Душанбе, ки қобилияти раққосӣ, расмкашӣ, бозии шашка ва шоҳмот доранд, метавонанд иштирок намоянд. Озмун дар як давр баргузор гардида, ғолибон дар Рӯзи Президенти Тоҷикистон бо Диплом, Сипоснома ва туҳфаҳои хотиравӣ қадрдонӣ мешаванд. АКС: Муассисаи давлатии «Маркази кӯдакон ва наврасони шаҳри Душанбе»

Дар натиҷаи интихоботи рӯзи 25 феврал палатаи поёнии парлумони Беларус дар ҳайати пурра интихоб гардид. Дар ин хусус АМИТ «Ховар» бо истинод ба ТАСС иттилоъ медиҳад. Ном ва насаби номзадҳоеро, ки дар ҳамаи 110 ҳавзаи интихоботӣ ғолиб омадаанд, дар нишасти матбуотӣ раиси Комиссияи марказии интихоботии ҷумҳурӣ Игор Карпенко эълон намуд. Ӯ иттилоъ дод, ки тибқи натиҷаҳои пешакии интихобот, ҳамаи 1 284 шурои маҳаллии вакилон ташкил шуд. Дар рӯзи якуми овоздиҳии ягона дар таърихи Беларус, ки 25 феврал доир гардид, 110 вакили палатаи намояндагони Маҷлиси миллӣ ва 12 514 вакили шуроҳои маҳаллӣ ба муддати панҷ сол интихоб гардиданд. 263 довталаб барои вакилӣ дар парлумон ва 18 802 нафар барои вакилӣ дар маҷлисҳои маҳаллӣ мубориза бурданд. Иштироки интихобкунандагон дар интихобот 73,09% — ро ташкил додааст.        

Давлати Қатар шаҳрвандони Тоҷикистонро ба рӯйхати шаҳрвандони  давлатҳое дохил менамояд, ки метавонанд бе раводид ба ин кишвар ворид шаванд. Тавре АМИТ «Ховар» иттилоъ медиҳад, тибқи маълумоти сомонаи расмии агентии сайёҳии ин кишвар «Visit Qatar», шумораи ин давлатҳо ба 102 мамлакат расидааст. Тибқи ин қарор, шаҳрвандони Тоҷикистон метавонанд бе раводид ба Қатар ворид шуда, то 30 рӯз дар қаламрави он боқӣ монанд. Сода намудани низоми раводид қисми муҳими стратегияи миллии рушди сайёҳӣ дар Қатар мебошад, ки ҳадафаш то соли 2030 ҳамасола ба беш аз 7 миллион нафар расонидани теъдоди сайёҳон мебошад. Бояд гуфт, ки низоми 30-рӯзаи бе раводиди сафар барои шаҳрвандони давлати Қатар, ки хоҳиши дидани Ҷумҳурии Тоҷикистонро доранд, низ амал менамояд.

Президенти Қазоқистон Қосим-Жомарт Токаев собиқ роҳбари маъмурияташро Олжас Бектеновро ба мақоми сарвазири ҷумҳурӣ таъйин намуд. Тавре АМИТ «Ховар» бо истинод ба ТАСС хабар медиҳад, дар ин хусус дафтари матбуоти президенти Қазоқистон иттилоъ дод. «Бектенов Олжас Абайевич Сарвазири Ҷумҳурии Қазоқистон таъйин гардида, аз вазифаи пештарааш озод карда шавад», — гуфта мешавад дар фармони президент. Чанде пеш дар ҷаласа вакилони Маҷлис (палатаи поёнии парлумон) бо аксарияти овозҳо ба президент барои тасдиқи номзадии Бектенов ба мақоми раиси ҳукумат розигӣ доданд. Ёдовар мешавем, ки 5 феврал президенти Қазоқистон истеъфои ҳукуматро бо роҳбарии Алихон Смаилов пазируфт. Муовини якуми раиси Девони вазирон муваққатан иҷрокунандаи вазифаи сарвазир таъйин гардида буд. Ҳамзамон ба аъзои Девони вазирон супориш дода шуд, ки то тасвиби ҳукумати нав иҷрои вазифаҳои худро идома диҳанд.

21 нафар дар натиҷаи таркиши меҳмонхонаи Sandman Signature дар Форт Уорт (иёлати Техас) захмӣ шуданд. Тавре АМИТ «Ховар» бо истинод ба агентии ТАСС иттилоъ медиҳад, дар ин хусус бахши маҳаллии шабакаи телевизионии Fox News хабар додааст. Тибқи иттилои шабакаи телевизионӣ, як нафар дар ҳолати вазнин қарор дошта, чор нафар осеби ҷиддӣ бардоштаанд, аммо ба ҳаёти онҳо ҳеҷ чиз таҳдид наменамояд. Боқимондаҳо ҷароҳатҳои сабук бардоштаанд ва дар ин ҳодиса касе  ҳалок нашудааст. Қаблан хабаргузории Associated Press бо истинод ба сӯхторнишонони маҳаллӣ дар бораи 20 зарардида иттилоъ дода буд. Сӯхторнишонҳо дар ҷои ҳодиса изҳор намуданд, ки сабаби ин ҳодиса таркиши газ будааст. Таъкид гардид, ки дар меҳмонхона таъмир идома дошт. Азиза ИКРОМ,АМИТ «Ховар» АКС аз манбаъҳои боз

Теъдоди ҳалокшудагон бар асари силсилазаминларзаҳои шадиде, ки дар минтақаи нимҷазираи Ното дар соҳили баҳри Ҷопон дар Ҷопон ба амал омаданд, ба 180 нафар расид. Тавре АМИТ «Ховар» бо истинод ба ТАСС хабар медиҳад, дар ин хусус маълумоте, ки мақомоти префектураи Исикава интишор намудаанд, шаҳодат медиҳанд. Қаблан доир ба ҳалок шудани 168 нафар хабар расида буд.Дар мавриди 120 нафар маълумот нест ва хадамоти изтирорӣ тамос гирифта наметавонанд, то маҳалли ҷойгиршавии онҳоро тасдиқ намоянд. Шумораи зарардидагон 565 нафарро ташкил медиҳад. Дар нуқтаҳои тахлия тақрибан 28 ҳазор сокини минтақаҳои аз заминларза зарардида ҳанӯз ҳам ҷойгир мебошанд. Аз ин офати табиӣ бештар аз ҳама префектураи Исикава зарар дидааст: 1370 хона пурра ё қисман хароб шуда, сӯхтор зиёда аз 300 иншоотро аз байн бурдааст.

Шумораи бар асари силсилаи заминларзаҳо дар Ҷопон ҳалокшудагон ба 24 нафар расид. Тавре АМИТ «Ховар» иттилоъ медиҳад, дар ин хусус агентии Kyodo хабар додааст. Қаблан дар бораи 13 ҳалокшуда иттилоъ расида буд. Пас аз он, ба гуфтаи мақомоти префектураи Исикава, боз ҳафт нафари дигар бар асари ҷароҳатҳои бардоштаашон дар бемористонҳо фавтидаанд. Дар Исикава, ки ба маркази заминларзаҳои давомдор наздиктар аст, вазъият аз ҳама душвор мебошад. Дар он ҷо беш аз 200 хона ба коми оташ рафта, зиёда аз 50 бинои истиқоматӣ фурӯ рехтааст ва дар зери ин харобаҳо шояд боз одамон бошанд. Дар ин ҷо наҷотдиҳандагон ва оташнишонҳо фаъолият дошта, барои рафъи оқибатҳои фоҷеа ба минтақа воҳидҳои Қувваҳои мудофиаи Чопон равона шудаанд.  Азиза ИКРОМ,АМИТ «Ховар»

Президенти амалкунандаи Миср Абдулфаттоҳ ас-Сиси дар интихоботи президентии соли 2024 бо 89,6 дарсади раъйи мардум пирӯз шуд. Дар ин хусус рӯзи душанбе Комиссияи миллии интихоботи Миср (NEC) хабар дод. Дар ин хусус  АМИТ «Ховар» бо истинод ба «Синхуа» хабар додааст. Дар нишасти хабарӣ дар пойтахти давлат- Қоҳира Комиссияи миллии интихоботӣ хабар дод, ки иштирок дар интихобот 66,8 фоизи 67 миллион интихобкунандаи қобили овоздиҳиро ташкил додааст. Раъйдиҳӣ дар Миср аз 10 то 12 декабр баргузор шуд, дар ҳоле ки мисриҳо дар хориҷи давлат дар 121 кишвари ҷаҳон аз 1 то 3 декабр раъй доданд. Барои мақоми сарвари давлат 4 номзад: Абдулфаттоҳ ас-Сиси, Фарид Заҳрон аз Ҳизби сотсиал-демократии Миср, Абдул Санад Ямама аз ҳизби “Вафди нав” ва Хазем Умар аз Ҳизби халқии ҷумҳуриявӣ мубориза бурданд.

Обхезӣ бар асари бориши шадид дар чаҳор иёлати Малайзия рӯзи якшанбе беш аз 6500 нафарро маҷбур намуд, ки хонаҳои худро тарк созанд. Дар ин хусус агентии «Синхуа» хабар додааст. Вазъияти бадтарин дар соҳили шарқии иёлоти Келантан ва Теренггану ба амал омадааст. Тибқи иттилои Вазорати ҳифзи иҷтимоӣ, беш аз 6370 нафар дар 39 маркази расонидани кумак ба зарардидагони обхезӣ нигоҳдорӣ мешаванд. Зимнан дар соҳили ғарбии иёлоти Перак ва Селангор 85 ва 50 нафар зарар дидаанд. Идораи обуҳавошиносӣ аз бориши шадиди муссонӣ аз самти шимолу шарқӣ ҳушдор медиҳад, ки маъмулан аз моҳи октябр то моҳи март ҳамроҳ бо шамоли сахт ва мавҷҳои пуршӯри баҳрӣ дар шимол ва шарқи мамлакат идома меёбанд.

Тибқи ҳисобҳои  охирини марказҳои ИМА оид ба назорат ва пешгирии бемориҳо (CDC), дар ин мавсим дар Иёлоти Муттаҳидаи Амрико ҳадди ақалл 2,6 миллион бемор, 26 ҳазор бистаришуда ва 1600 фавт аз зуком сабт гардидааст. Дар ин хусус АМИТ «Ховар» бо истинод ба агентии иттилоотии «Синхуа» иттилоъ медиҳад. Мувофиқи таҳқиқоти ҳарҳафтаинаи марказҳои ИМА оид ба назорат ва пешгирии бемориҳо, фаъолнокии зукоми мавсимӣ дар аксари манотиқи кишвар афзоиш ёфта, зимнан минтақаҳои ҷанубу шарқӣ ва ҷанубу марказии мамлакат оид ба сатҳи баландтарини фаъолнокӣ гузориш додаанд. Шумораи ҳарҳафтаинаи бистаршавӣ ба бемории зуком идома меёбад. Марказҳои ИМА оид ба назорат ва пешгирии бемориҳо (CDC) тавсия медиҳанд, ки ҳамаи калонсолон ва кӯдакони 6-моҳа ва аз он боло  ҳар сол аз ваксинаи зуком эм шаванд.Азиза ИКРОМ,АМИТ «Ховар»

