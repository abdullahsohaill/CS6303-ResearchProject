4 октябр Прокурори генералии Ҷумҳурии Тоҷикистон Юсуф Раҳмон дар Ҷумҳурии Арманистон дар ҷаласаи 34-уми прокуророни генералии кишварҳои аъзои Иттиҳоди Давлатҳои Мустақил иштирок намуда, дар мавзуи «Нақш ва таҷрибаи прокуратураи Ҷумҳурии Тоҷикистон дар пешгирии ифротгароӣ, терроризм ва киберҷиноятҳо» суханронӣ намуд. Дар ин хусус АМИТ «Ховар» бо истинод ба Прокуратураи генералии Ҷумҳурии Тоҷикистон хабар медиҳад. Дар ҷаласа роҳбарияти прокуратураҳои генералии кишварҳои аъзои Иттиҳоди Давлатҳои Мустақил – Ҷумҳурии Арманистон, Федератсияи Русия, Ҷумҳурии Беларус, Ҷумҳурии Қазоқистон, Ҷумҳурии Қирғизистон, Ҷумҳурии Узбекистон, инчунин Котиби иҷроияи Шурои ҳамоҳангсозии прокуророни генералии кишварҳои аъзои Иттиҳоди Давлатҳои Мустақил иштирок ва суханронӣ намуданд. Дар доираи ҷаласа оид ба нақши мақомоти прокуратура дар самтҳои гуногуни фаъолияти прокуратура, аз ҷумла ҷорӣ намудани технологияҳои муосир дар фаъолияти прокуратура, ҳимояи манфиатҳои давлат дар ҷиноятҳои дорои хусусияти коррупсионӣ, ҳифзи ҳуқуқҳои ноболиғон, ҳифзи соҳибкорӣ ва дастгирии лоиҳаҳои сармоягузорӣ, тайёр кардан, бозомӯзӣ ва такмили ихтисоси кормандони прокурорӣ ва тафтишотӣ, ташкили назорати прокурорӣ оид ба риояи ҳуқуқҳои шаҳрвандони аз ҷиҳати иҷтимоӣ осебпазир ва пешгирии экстремизм, терроризм ва киберҷиноятҳо табодули афкор доир шуд.Ҷонибҳо барои таҳким бахшидани ҳамкории прокуратураҳои давлатҳои аъзо дар самтҳои номбаршуда ба мувофиқа расиданд. АКС: Прокуратураи генералии Ҷумҳурии Тоҷикистон

Ҳ­амасола дар давлатҳои аъзои Шурои ҳамоҳангсози мубориза бо муҳоҷирати ғайриқонунии Созмони Аҳдномаи амнияти дастҷамъӣ (СААД) бо мақсади танзими раванди муҳоҷират дар чанд марҳила амалиёти муштараки «Нелегал» гузаронида мешавад. Тавре дар Вазорати корҳои дохилии Ҷумҳурии Тоҷикистон ба АМИТ «Ховар» хабар доданд, тибқи нақшаи амалиёти минтақавии Созмони Аҳдномаи амнияти дастҷамъӣ оид ба муқовимат ба муҳоҷирати ғайриқонунии «Нелегал-2024» ва иҷрои фармони муштараки Вазорати корҳои дохилии Ҷумҳурии Тоҷикистон, Кумитаи давлатии амнияти миллии Ҷумҳурии Тоҷикистон ва Вазорати меҳнат, муҳоҷират ва шуғли аҳолии Ҷумҳурии Тоҷикистон аз 5 апрели соли 2018, амалиёт дар ду марҳила гузаронида мешавад. Марҳилаи якуми он бо номи «Ҳаракати ғайриқонунӣ» аз 3 июн то 9 июни соли 2024 бо мақсади ҳифзи тартиботи ҷамъиятӣ, пешгирии ҷинояткорӣ, ошкор намудани ҷиноятҳои ғайриқонунӣ аз ҷониби кормандони Хадамоти шиносномадиҳӣ ва бақайдгирии Раёсати Вазорати корҳои дохилӣ дар вилояти Хатлон гузаронида шуд. Марҳилаи дуюми амалиёт бо номи «Нелегал Кордон» 30 сентябр оғоз гардида, то 6 октябр идома меёбад. Амалиёти муштарак бо мақсади ошкор намудани роҳҳои муҳоҷирати ғайриқонунӣ, пурзӯр намудани назорат оид ба риояи қоидаҳои будубоши шаҳрвандони хориҷӣ ва шахсони бешаҳрвандӣ дар ҳудуди вилоят, ҳамзамон ба фаъолияти меҳнатӣ машғул шудани онҳо дар ҳудуди вилоят ва ислоҳи камбудиву норасоиҳо гузаронида мешавад.

1 октябр дар ноҳияи Ёвон   бахшида ба Рӯзи даъватшаванда ҳамоиши бошукуҳ баргузор гардид. Дар ин  рӯз 340 даъватшаванда бо дуои неки модарон ба сафи Қувваҳои Мусаллаҳи Ҷумҳурии Тоҷикистон ҳамроҳ гардиданд.  Дар ин хусус ба хабарнигори АМИТ «Ховар» Субҳониддини Маҳмуд дар Мақомоти иҷроияи ҳокимияти давлатии ноҳияи Ёвон  итилоъ доданд. Дар ин рӯз бо иштироки роҳбарияти ноҳияи Ёвон, роҳбарони мақомоти ҳифзи ҳуқуқ, раисони ҷамоатҳои шаҳраку деҳот, роҳбарони ташкилоту муассисаҳои ноҳиявӣ, наваскарон ва ҷавонону сокинон роҳпаймоӣ баргузор шуд. Зимни ҳамоиши тантанавӣ иброз гардид, ки имрӯзҳо дар тамоми гӯшаву канори мамлакат ҷавононе, ки ба синни даъват расидаанд, ба таври ихтиёрӣ ва бо азму иродаи қавӣ бо мақсади иҷро намудани қарзи фарзандӣ дар назди халқу Ватан ба сафи Қувваҳои Мусаллаҳи Ҷумҳурии Тоҷикистон мепайванданд. Дар Конститутсияи Ҷумҳурии Тоҷикистон дарҷ гардидааст, ки ҳифзи Ватан, ҳимояи манфиатҳои давлат, таҳкими Истиқлолият ва иқтидори мудофиавии он қарзи муқаддаси ҳар  шаҳрванд аст. Саодат Бобосолиева, модари сарбози ихтиёрӣ Шоҳрух Буриев ба наваскарон дар адои хизмати ҳарбӣ дар сафи Қувваҳои Мусаллаҳи Ҷумҳурии Тоҷикистон далерию шуҷоат, масъулияти баланди ватандӯстӣ ва  барору комёбӣ таманно намуд. Дар анҷоми ҷамъомад ба хотири болидаруҳии наваскарон ва падару модарон барномаи фарҳангӣ доир шуд.

Бо мақсади тарғиби тарзи ҳаёти солим дар байни ҷавонон, баланд бардоштани маърифати ҳуқуқиву худшиносӣ, ҳисси эҳтиром ба Ватан ва арзишҳои миллӣ бо иштироки доираи васеи донишҷӯёни муассисаҳои олӣ ва миёнаи махсуси вилояти Суғд таҳти шиори «Ҳама ба хизмати Ватан омодаем!» ҷамъомади тантанавӣ баргузор гардид. Дар ин хусус ба АМИТ «Ховар» дар Вазорати корҳои дохилии Ҷумҳурии Тоҷикистон хабар доданд. Ҳамоиши тантанавӣ бо ташаббуси Хадамоти огоҳонии пешгирии ҳуқуқвайронкунӣ дар байни ноболиғон ва ҷавонони Раёсати Вазорати корҳои дохилӣ дар вилояти Суғд баргузор гардид. Дар ҳамоиш  масъулин хизмат ба Ватанро қарзи шаҳрвандӣ, намунаи олии муҳаббат ба сарзамини аҷдодӣ унвон карда, ҷавононро даъват намуданд, ки неруи ҷавониро ба иқдоми созанда ба манфиати давлат ва миллат сарф намоянд. Таъкид гардид, ки ҳар амали ба манфиати ҷомеа анҷомдодаи ҷавонон аз ҷониби давлату Ҳукумати Ҷумҳурии Тоҷикистон қадршиносӣ карда мешавад. Дар анҷоми ҳамоиш як зумра роҳбарони муассисаҳои олӣ ва миёнаи махсуси вилоят ва ҷавонони фаъоле, ки мунтазам дар байни ҳамсолон тарзи ҳаёти солимро тарғиб намуда, дар пешгирии кирдорҳои зиддиҳуқуқӣ саҳм мегузоранд, ба хотири тарбияи насли ҷавон, омода намудани мутахассисони соҳибкасб ва ҷалби онҳо ба ҷабҳаҳои гуногун бо Ифтихорнома ва туҳфаҳо сарфароз гардонида шуданд.        

Дар шаҳри Москваи Федератсияи Русия вохӯрии роҳбарони Бюрои миллии марказии Интерполи давлатҳои аъзои Иттиҳоди Давлатҳои Мустақил оғоз гардид. Дар ин хусус ба АМИТ «Ховар» дар Вазорати корҳои дохилии Ҷумҳурии Тоҷикистон хабар доданд. Зимни вохӯрӣ иштирокчиён оид ба тақвияти имконияти полиси байналмилалӣ дар самти ҷустуҷӯи байналмилалӣ, мубориза бар зидди ҷиноятҳои кибернетикӣ ва дигар масъалаҳое, ки ба фаъолияти кори ин созмон тааллуқ доранд, ибрози андеша намуданд. Дар кори ҳамоиш роҳбарони Бюрои миллии марказии Интерполи давлатҳои аъзои Иттиҳоди Давлатҳои Мустақил аз вазоратҳои корҳои дохилии Федератсияи Русия, Тоҷикистон, Озарбойҷон, Арманистон, Беларус, Қазоқистон, Қирғизистон, Бюрои ҳамоҳангсозии мубориза бар зидди ҷинояткории муташаккилона ва дигар намуди ҷиноятҳои хатарнок дар ҳудуди давлатҳои иштирокчии Иттиҳоди Давлатҳои Мустақил ва дигар шахсони расмӣ иштирок доранд. Ёдовар мешавем, ки вохӯрии роҳбарони Бюрои миллии марказии Интерполи давлатҳои аъзои Иттиҳоди Давлатҳои Мустақил аз 16 то 19 сентябр дар шаҳри Москваи Федератсияи Русия баргузор мегардад. Дар ин ҳамоиш аз Ҷумҳурии Тоҷикистон сардори Бюрои миллии марказии «Интерпол»-и Вазорати корҳои дохилии Ҷумҳурии Тоҷикистон Шаҳриёр Назризода ва намояндаи ваколатдор дар Бюрои ҳамоҳангсозии мубориза бар зидди ҷинояткории муташаккилона ва дигар намуди ҷиноятҳои хатарнок дар ҳудуди давлатҳои иштирокчии Иттиҳоди Давлатҳои Файзалӣ Шарифзода иштирок доранд.

19 сентябр дар шаҳри Душанбе ҷаласаиIXШурои байнидавлатии муқовимат ба коррупсия баргузор мегардад. Дар ин хусус ба АМИТ «Ховар» дар Агентии назорати давлатии молиявӣ ва мубориза бо коррупсияи Ҷумҳурии Тоҷикистон хабар доданд. Дар ҷаласа аъзои шуро аз Тоҷикистон, Қазоқистон, Қирғизистон, Федератсияи Русия, Арманистон ва Беларус иштирок мекунанд. Тавре иттилоъ дода шуд, аъзои шуро дар 4 давлати номбаршуда, ба истиснои Тоҷикистон ва Қазоқистон прокуророни генералӣ мебошанд. Аъзои Тоҷикистон ва Қазоқистонро директорони агентии  ин ниҳод намояндагӣ мекунанд. Дар доираи ҷаласа баимзорасонии созишномаи ҳамкорӣ байнӣ Агентии назорати давлатии молиявӣ ва мубориза бо коррупсияи Ҷумҳурии Тоҷикистон ва Прокуратураи генералии Федератсияи Русия дар назар аст. Бояд ёдовар шуд, ки Ҷумҳурии Тоҷикистон дар ҷаласаҳои ин шуро ҳамчун нозир иштирок намуда, шуруъ аз соли 2021- баъд аз гузаштани расмиёти дохилидавлатӣ узви комилҳуқуқи шуро интихоб гардид. Ҷаласаи VIII Шурои байнидавлатии муқовимат ба коррупсия 4 июли соли 2023 дар шаҳри Екатеринбурги Федератсияи Русия баргузор гардид. Дар асоси қарори ин ҷаласа Агентии назорати давлатии молиявӣ ва мубориза бо коррупсияи Ҷумҳурии Тоҷикистон ҳамраиси Шурои байнидавлатии муқовимат ба коррупсияи Иттиҳоди Давлатҳои Мустақил интихоб гардид. Тасмим гирифта шуд, ки ҷаласаи навбатии Шуро соли 2024 дар Ҷумҳурии Тоҷикистон баргузор карда шавад.

Масъалаҳои густариши ҳамкорӣ ва татбиқи минбаъдаи лоиҳаҳои муштарак, вокуниш ба офатҳои табиӣ, ҳамкорӣ ва расонидани кумакҳои техникӣ дар вохӯрии Раиси Кумитаи ҳолатҳои фавқулода ва мудофиаи граждании назди Ҳукумати Ҷумҳурии Тоҷикистон бо роҳбари нави Комиссари Олии Созмони Милали Муттаҳид оид ба паноҳандагон (UNHCR) дар Ҷумҳурии Тоҷикистон баррасӣ шуданд. Дар ин хусус ба АМИТ «Ховар» дар Кумитаи ҳолатҳои фавқулода ва мудофиаи гражданӣ хабар доданд. Зимни вохӯрӣ дар бораи офатҳои табиии дар мамлакат рухдода, корҳои анҷомёфта баҳри рафъи оқибатҳои онҳо ва кумакҳои аз ҷониби Ҳукумати Ҷумҳурии Тоҷикистон ва шарикони байналмилалӣ ба аҳолии зарардида расонида маълумот дода шуд. Ҳамчунин масъалаи оғози корҳои таъмиру навсозии биноҳои воқеъ дар ҳудуди Хадамоти зидди жола, ки дар ноҳияи Ҷалолиддини Балхии вилояти Хатлон ҷойгир аст, баррасӣ гардид. Маркази бунёдшаванда барои ҷойгиркунии муваққатии қурбониёни офатҳои табиӣ ва гузаронидани машқҳо истифода мешавад.Дар фарҷом ҷонибҳо ба тавофуқ расиданд, ки механизмҳои мавҷудаи ҳамкории Кумитаи ҳолатҳои фавқулода ва мудофиаи гражданӣ ва Комиссари Олии Созмони Милали Муттаҳид оид ба паноҳандагон имкон медиҳанд, ки дар оянда ба таҳдидҳои нави ҳолатҳои фавқулодаи табиӣ ва техногенӣ муқовимати босамар нишон дода шавад.

Аз 26 то 28 июни соли 2024 Прокурори генералии Ҷумҳурии Тоҷикистон, Вазири адлияи Ҷумҳурии Тоҷикистон, Раиси Суди олии иқтисодии Ҷумҳурии Тоҷикистон ва намояндагони дигар мақомоти давлатӣ дар Форуми 12-уми байналмилалии ҳуқуқӣ, ки дар шаҳри Санкт-Петербурги Федератсияи Русия баргузор гардид, иштирок намуданд. Дар ин хусус АМИТ «Ховар» бо истинод ба Прокуратураи генералии Ҷумҳурии Тоҷикистон хабар медиҳад. Дар форум инчунин намояндагони мақомоти ҳифзи ҳуқуқи кишварҳои узви Иттиҳоди Давлатҳои Мустақил ва дигар мамлакатҳои ҷаҳон иштирок намуданд. Ба иштирокдорони форум намоишгоҳҳои гуногун, аз ҷумла дастовардҳои охирини мақомоти давлатии Федератсияи Русия, роҳҳои иноватсионии ҳалли мушкилот ва масъалаҳои ҷорӣ манзур гардиданд. Усулҳои омӯзиш ва гузаронидани экспертизаҳои судӣ, дигар воситаҳои муосири криминалистӣ, ки ба тафтиши самаранокии ҷиноятҳо, ошкор кардани шахсони ҷиноят содирнамуда аз ҷониби намояндагони Вазорати корҳои дохилӣ, Вазорати адлия, Маркази экспертизаҳои судии назди Вазорати адлияи Федератсияи Русия, Вазорати ҳолатҳои фавқулода ва дигар мақомоти дахлдори давлатӣ мусоидат менамоянд, муаррифӣ  шуданд.Вобаста ба фаъолияти ҳуқуқшиноси шинохтаи Федератсияи Русия, судя, айбдоркунандаи давлатӣ ва ходими намоёни ҷамъиятӣ Анатолий Кони намоишгоҳ ташкил гардида буд, ки дар он ашёҳои шахсӣ, аксҳо ва парвандаҳои маъмулии  ӯ муаррифӣ карда шуданд.

Ҳар сол дар ағбаи Кӯҳтезак, роҳи Лангар- Харгушии ноҳияи Ишкошим ва қисмати деҳаҳои Ғ. Шаҳбозови ноҳияи Шуғнон фаромадани то 150 тарма сабт  мешавад. Дар ин хусус Раиси Вилояти Мухтори Кӯҳистони Бадахшон Алишер Мирзонабот 27 ноябр зимни ҷаласаи корӣ «Дар бораи сари вақт омода намудани соҳаҳои иқтисодиёт ва иҷтимоиёти ҷумҳурӣ барои фаъолияти мунтазам ва самарабахш дар давраи тирамоҳу зимистони солҳои 2024-2025» иттилоъ дод. Тавре дар   Мақомоти иҷроияи ҳокимияти давлатии Вилояти Мухтори Кӯҳистони Бадахшон  ба АМИТ «Ховар» иттилоъ доданд, дар ҷаласа пешниҳоди харитаи ҷобаҷогузории техника ва тасдиқи қоидаҳои ташкил ва истифодаи манбаъҳои захираҳои моддӣ барои рафъи ҳолатҳои фавқулодаи дорои хусусияти табиӣ ва техногенӣ мавриди баррасӣ қарор дода шуд. Таъмини аҳолии вилоят бо неруи барқ дар фасли зимистон, таъмини муасисаҳои таълимии ҳудуди вилоят бо гармӣ, дастрасии аҳолии ҷамоатҳои дурдаст бо маводи озуқаворӣ ва маҳсулоти мавриди ниёзи аввал яке аз масъалаҳои муҳим дар давраи сармо мебошад. Инчунин назорати пурраи алоқаи мобилӣ ва ташкили алоқаи интернетиву мобилӣ дар деҳаҳои дурдаст, таъмини муассисаҳои соҳаи иҷтимоӣ, аз ҷумла тандурустӣ бо қувваи барқ ва омодагии пурраи хоҷагии ҷангал дар ин давра аз масъалаҳои муҳим арзёбӣ гардиданд.

Бо мақсади сарфаи энергияи барқ дар муассисаҳои таълимии вилояти Хатлон  ҳисобкунакҳои барқӣ насб гардида, инчунин синфхона, роҳрав, гурӯҳҳо, утоқҳои корӣ ва дигар биноҳои ёрирасон бо лампаҳои каммасраф таъмин карда шудаанд. Ин матлаб 15 ноябр зимни баргузории ҷаласаи кории Ситоди ҷумҳуриявӣ оид ба омода намудани соҳаҳои иқтисодиёт ва иҷтимоиёти ҷумҳурӣ барои фаъолияти мунтазам ва самарабахш дар давраи тирамоҳу зимистони солҳои 2024-2025 баён шуд. Тавре ба АМИТ «Ховар» дар хадамоти матбуоти Раиси вилояти Хатлон иттилоъ доданд, дар ҷаласа иҷрои Қарори Ҳукумати Ҷумҳурии Тоҷикистон «Дар бораи сари вақт омода намудани соҳаҳои иқтисодиёт ва иҷтимоиёти ҷумҳурӣ барои фаъолияти мунтазам ва самарабахш дар давраи тирамоҳу зимистони солҳои 2024-2025» мавриди баррасӣ қарор гирифт. Муовини Сарвазири Тоҷикистон Усмоналӣ Усмонзода иброз намуд, ки бо мақсади омӯзиши ҳолати воқеӣ иҷрои ин қарор дар муассисаҳои соҳаҳои маориф, тандурустӣ, фарҳанг, нақлиёт, корхонаҳои саноатӣ, хоҷагии манзилию коммуналӣ, раёсатҳои матлубот ва шабакаҳои барқӣ мавриди омӯзиш қарор дода шуд. Иттилоъ дода шуд, ки бо мақсади таъмини эҳтиёҷи аҳолии шаҳру ноҳияҳои вилояти Хатлон дар давраи тирамоҳу зимистон бо назардошти нигоҳдории онҳо дар бозорҳо ва анбору сардхонаҳо, новобаста аз шакли моликият маҳсулоти кишоварзӣ ба андозаи зарурӣ захира гардидааст.

Таъмини саривақтии аҳолӣ бо дорувории хушсифат, судманд, бехатар ва аз ҷиҳати иқтисодӣ дастрас яке аз самтҳои афзалиятноки Стратегияи солимии аҳолии Ҷумҳурии Тоҷикистон барои давраи то соли 2030 ба ҳисоб рафта, он ба таҳкими низоми  тандурустӣ ва баланд бардоштани сифати хизматрасонии тиббӣ равона шудааст. Ин матлаб 13 ноябр дар  ҷаласаи корӣ вобаста ба бозбинии Рӯйхати миллии доруҳои асосӣ дар  Вазорати тандурустӣ ва ҳифзи иҷтимоии аҳолии Ҷумҳурии Тоҷикистон баён шуд.Дар ин хусус ба АМИТ «Ховар» дар Вазорати тандурустӣ ва ҳифзи иҷтимоии аҳолии Ҷумҳурии Тоҷикистон иттилоъ доданд. Раванди бозбинии доруҳои асосӣ барои таъмини нишондиҳандаҳои асосӣ бо инобати арзёбии мунтазами доруҳо дар асоси меъёрҳои муқарраршуда имкон медиҳад, ки доруҳои дорои хатар ё таъсири тарафҳои эҳтимолӣ аз ин рӯйхат сари вақт хориҷ карда шаванд. Ҳамзамон доруҳои наве, ки барои табобати беморон дар комбинатсияи нав тавсия шудаанд, ворид карда шаванд. Бозбинии Рӯйхати миллии доруҳои асосӣ на танҳо кори маъмурӣ, балки раванди муҳиму масъулиятноке аст, ки ҳаёт ва некуаҳволии бисёр одамон, алалхусус беморон ба он вобастагии зич дорад. Рӯйхати миллии доруҳои асосӣ ҳамчун ҳуҷҷати тартибдиҳандаи фаъолияти муассисаҳои тандурустӣ ҳангоми банақшагирии харид ва таъминоти доруворӣ барои табобати беморон нақши муҳим дорад.        

20 ноябри соли равон дар шаҳри Душанбе Форуми дуюми миллии комиссияҳо оид ба ҳуқуқи кӯдак дар мавзӯи «Дастовардҳо ва дурнамои рушди низоми ҳифзи кӯдакон дар Ҷумҳурии Тоҷикистон» таҳти ҳамоҳангии Вазорати маориф ва илми Ҷумҳурии Тоҷикистон баргузор мегардад, хабар медиҳад АМИТ «Ховар». Бояд гуфт, ки 20 ноябр дар тамоми дунё Рӯзи ҷаҳонии кӯдак таҷлил гардида, он ба некӯаҳволии кӯдакон дар саросари ҷаҳон равона шудааст. Форуми дуюми миллии комиссияҳо оид ба ҳуқуқи кӯдак дар ҳошияи «Соли маърифати ҳуқуқӣ» ва ба муносибати таҷлили Рӯзи ҳуқуқи инсон, ки ҳамасола 10 декабр ҷашн гирифта мешавад, доир мегардад.  Ёдовар мешавем, ки Ҷумҳурии Тоҷикистон баъди ба даст овардани Истиқлолияти давлатӣ таҳти сиёсати хирадмандонаи Президенти мамлакат муҳтарам Эмомалӣ Раҳмон ҳифзи ҳуқуқи кӯдакро муҳим шуморида, соли 1993 Конвенсия оид ба ҳуқуқи кӯдакро ба имзо расониданд, ки соли равон аз тасвиби ин Конвенсия 31 сол сипарӣ гардид. Дар мамлакат барои рушду камолоти кӯдакон дар шароити озоду арзанда тамоми имконият фароҳам оварда шудааст. Ҳуқуқҳои кӯдакон аз Конститутсия сарчашма гирифта, бо Қонуни Ҷумҳурии Тоҷикистон «Дар бораи ҳифзи ҳуқуқҳои кӯдак» ва дигар санадҳои меъёрии ҳуқуқии соҳавӣ ҳифз карда мешаванд. АКС аз манбаъҳои боз

Ҳизби Халқии Демократии Тоҷикистон, ки дар раванди эъмори ҷомеаи демократӣ дар мамлакат нақш ва мавқеи хосса дорад, бо татбиқи мақсадҳои худ дар таҳкими ҷомеаи шаҳрвандӣ, ваҳдати миллӣ, худшиносиву худогоҳӣ, роҳнамоии шаҳрвандон ба корҳои созандагиву бунёдкорӣ ва ободии мамлакат бояд пайваста талош варзад. Зеро мақсаду мароми Ҳизби Халқии Демократии Тоҷикистон бо дархосту манфиатҳои мардум ҳамоҳанг буда, ҳизби мо бояд дар татбиқи барномаҳои созандаи худ ҳамеша ба неруи зеҳнии халқ такя намояд. Ин матлабро Раиси вилояти Хатлон Давлаталӣ Саид зимни баргузории Конференсияи XV ҳисоботӣ-интихоботии Кумитаи иҷроияи Ҳизби Халқии Демократии Тоҷикистон дар вилояти Хатлон баён намуд. Дар конференсия оид ба фаъолияти ташкилоти ҳизбӣ дар давраи ҳисоботӣ (аз январи соли 2023 то сентябри соли 2024), ҳисоботи комиссияи тафтишотии Ҳизби Халқии Демократии Тоҷикистон дар вилояти Хатлон дар давраи ҳисоботӣ, интихоби аъзои Кумитаи иҷроияи Ҳизби Халқии Демократии Тоҷикистон дар вилояти Хатлон, интихоби аъзои комиссияи тафтишотии Ҳизби Халқии Демократии Тоҷикистон дар вилояти Хатлон ва дигар масъалаҳо баррасӣ шуданд. Дар ҷараёни конференсия аъзои нави Кумитаи иҷроияи Ҳизби Халқии Демократии Тоҷикистон дар вилояти Хатлон ва Комиссияи тафтишотии Ҳизби Халқии Демократии Тоҷикистон дар вилояти Хатлон интихоб гардиданд. АКС: Хадамоти матбуоти Раиси вилояти Хатлон

Дар Тоҷикистон сабти таваллуд ва фавт пурра ба системаи электронӣ мегузарад. Зеро сабти таваллуд ва фавт яке аз унсурҳои муҳими раванди рақамикунонии соҳаи тандурустӣ мебошад, ки ба беҳтар намудани идоракунии маълумоти демографӣ ва баланд бардоштани дақиқии омор равона шудааст. Ин система на танҳо ба таври автоматикӣ сабти рӯйдодҳоро таъмин мекунад, балки имкон медиҳад, ки иттилооти мукаммал дар бораи шароити таваллуд ва сабабҳои фавт дастрас гардад. Дар ин хусус ба АМИТ «Ховар» дар Вазорати тандурустӣ ва ҳифзи иҷтимоии аҳолии Ҷумҳурии Тоҷикистон иттилоъ доданд. Гуфта шуд, ки афзалияти асосии система дақиқӣ ва фаврияти маълумот ба шумор меравад. Яъне, система сабти саривақтӣ ва дақиқи рӯйдодҳоро таъмин намуда, ба тағйироти вазъияти демографӣ сари вақт посух медиҳад. Инчунин он  дар беҳтар намудани банақшагирӣ ва пешгӯӣ мусоидат мекунад. Бо ин роҳ маълумоти воқеии таваллуд ва фавт имконият медиҳад, ки захираҳо беҳтар нақшагирӣ шаванд ва эҳтиёҷ ба хизматрасонии тиббӣ пешгӯӣ гардад. Ба андешаи масъулин, автоматиконии ҷараёни сабт кори дастиро кам намуда, эҳтимоли хатоиҳоро коҳиш медиҳад. Ҳамчунин афзалияти дигари система дар нигоҳдории маълумот ва махфияти он низ ном бурда мешавад. Система ба таври қатъӣ меъёрҳои амнияти иттилоотиро риоя мекунад, ки ин кафолати муҳофизати маълумоти шахсиро таъмин менамояд.

Дар асоси қарори Раиси шаҳри Душанбе бахшида ба Соли маърифати ҳуқуқӣ ва 30-солагии қабули Конститутсияи Ҷумҳурии Тоҷикистон 30-31 октябр Озмуни шаҳрии «Беҳтарин донандаи Конститутсия» баргузор мегардад. Дар ин хусус ба АМИТ«Ховар» дар шуъбаи рушди иҷтимоӣ ва робита бо ҷомеаи дастгоҳи Раиси шаҳри Душанбе хабар доданд. Озмун таҳти сарпарастии Раиси шаҳри Душанбе муҳтарам Рустами Эмомалӣ бо мақсади баланд бардоштани донишҳои ҳуқуқӣ, шиносоӣ бо санадҳои меъёрӣ-ҳуқуқии байналмилалӣ ва миллӣ, таъмини реҷаи қонуният, назм ва тартиботи ҷамъиятӣ ва волоияти қонун баргузор карда мешавад. Ҳамзамон озмун барои бартарияти ҳуқуқ, рушду инкишофи давлати ҳуқуқбунёд, демократия ва ҷомеаи маданӣ, густариши тарбияи ҳуқуқӣ ва шуури ҳуқуқии аҳолӣ ва камолоти фарҳанги ҳуқуқии шаҳрвандони мамлакат доир мешавад.Инчунин озмун ба баланд бардоштани савияи донишҳои ҳуқуқӣ, маърифати ҳуқуқӣ, дуруст дарк намудани Конститутсия ва риояи он мусоидат менамояд. Дар озмун хонандагони муассисаҳои таҳсилоти миёнаи умумӣ (синфҳои 8-11), муассисаҳои таҳсилоти ибтидоии касбӣ (литсейҳои касбӣ) ва донишҷӯёни муассисаҳои таҳсилоти миёнаи касбӣ (коллеҷҳо) ва муассисаҳои таҳсилоти олии касбӣ иштирок карда метавонанд. Донишҳои ҳуқуқии иштирокдорони озмун аз рӯйи хондан ва донистани Конститутсияи Ҷумҳурии Тоҷикистон бо роҳи гирифтани имтиҳонҳои тестӣ ва саволу ҷавоб муайян карда мешаванд.

Тоҷикистон тасмим гирифтааст, ки дар Ҷопон Федератсияи гӯштингирӣ таъсис диҳад. Ин пешниҳод зимни вохӯрии Раиси Кумитаи кор бо ҷавонон ва варзиши назди Ҳукумати Ҷумҳурии Тоҷикистон Зулфиқор Гулаҳмадзода ва Сафири Фавқулода ва Мухтори Ҷопон дар Ҷумҳурии Тоҷикистон Тошиҳиро Аики манзур гардид. Дар ин хусус ба АМИТ «Ховар» дар Кумитаи кор бо ҷавонон ва варзиш хабар доданд. Ҳамзамон зимни вохӯрӣ ҷонибҳо барои баргузории Форуми ҷавонони Тоҷикистон ва Ҷопон дар Душанбе ва Токио ибрози назар намуданд. Инчунин доир ба рушду таҳкими робитаҳои дӯстии ҷавонони ҳарду давлат ва ҳамкории гуногунҷанбаи судманд дар самти кор бо ҷавонон ва варзиш табодули афкор доир гардид. Кумитаи кор бо ҷавонон ва варзиш ба рушду густариши муносибатҳо бо Ҷопон, аз ҷумла таҳкиму тавсеаи робитаҳо дар самти ҳамкории мутақобили судманди ҷавонони ҳарду давлат ва рушди варзиш таваҷҷуҳи хосса зоҳир менамояд. «Мо аз сатҳ ва муҳтавои муносибатҳои дуҷониба изҳори қаноатмандӣ мекунем. Барои тақвият ва таҳкими бештари муносибатҳои ҳамкорӣ байни ду мамлакат дар заминаҳои гуногуни рушди қобилияти зеҳниву сиёсӣ ва тавсеаи ҷаҳонбинии ҷавонони Тоҷикистон ва Ҷопон, ки имконоти фаровони истифоданашуда ҳанӯз бисёранд, ҳамкории сифатан нав ба роҳ мемонем»,- иброз дошт раиси кумита.

Бо ташаббуси Кумитаи кор бо ҷавонон ва варзиши назди Ҳукумати Ҷумҳурии Тоҷикистон дар шаҳри Душанбе вобаста ба татбиқи қарори Ҳукумати Ҷумҳурии Тоҷикистон«Дар бораи тартиб оид ба меъёрҳои миллии тарбияи ҷисмонӣ ва солимии аҳолӣ»машварати омӯзишӣ доир гардид. Дар ин хусус ба АМИТ«Ховар» дар Кумитиа кор бо ҷавонон ва варзиш хабар доданд. Раиси кумита иброз дошт, ки ин қарор бо мақсади оммавигардонии соҳаи тарбияи ҷисмонӣ ва варзиш, солимӣ ва омодагии аҳолӣ ба меҳнат ва ҳифзи Ватан қабул гардидааст. Ҳамасола шаҳрвандони аз 9 то 70-сола ва аз ин боло меъёрҳои миллии тарбияи ҷисмонӣ ва солимии аҳолиро дар асоси принсипҳои ҳатмӣ ва ихтиёрӣ иҷро менамоянд. Илова шуд, ки асоси ҳатмии иҷрои меъёрҳои миллӣ нисбат ба хонандагон ва донишҷӯёни муассисаҳои таҳсилоти миёнаи умумию олии касбӣ ва  кормандони мақомоти давлатӣ татбиқ гардида, дигар шаҳрвандони Ҷумҳурии Тоҷикистон дар асоси принсипи ихтиёрӣ меъёрҳои миллиро амалӣ месозанд. Кумита ҳамчун мақомоти ваколатдори давлатӣ дар соҳаи тарбияи ҷисмонӣ ва варзиш ташаббускори асосии иҷрои талаботи ин қарор буда, барои амалӣ намудани ҳадафу мақсадҳои гузошта бобати ҳамкорӣ бо вазорату идораҳо, муассисаҳои таҳсилоти олӣ ва миёнаи касбӣ ва мақомоти иҷроияи ҳокимияти давлатӣ изҳори омодагӣ  менамояд.

Президенти  амалкунандаи Ҷумҳурии Озарбойҷон Илҳом Алиев бо гирифтани 92,05 фоиз овози интихобкунандагон дар интихоботи ғайринавбатии президентии ин кишвар, ки рӯзи чоршанбе баргузор гардид, пешсаф мебошад, иттилоъ медиҳад АМИТ «Ховар» бо истинод ба агентии иттилоотии ТАСС.  Натиҷаҳои пешакии интихоботи президентиро роҳбари Комиссияи марказии интихоботии Озарбойҷон Мазоҳир Панахов дар асоси омӯзиш ва баррасии  санадҳои ниҳоии беш аз 93 фоизи қитъаҳои интихоботӣ тавассути шабакаи телевизионии AzTv хабар дод.Роҳбари ҳизби «Бунёдкори бузург» Фазил Мустафа 2 фоизи овози интихобкунандагонро соҳиб гардид. Вакили парлумон ва роҳбари ҳизби «Ҷабҳаи халқии ягонаи Озарбойҷон» Гудрат Гасангулиев ба гирифтани 1,76 фоиз овози интихобкунандагон, роҳбари ҳизби «Ҷабҳаи миллӣ» Рази Нуруллаев ба гирифтани 0,8 фоиз овози интихобкунандагон, роҳбари ҳизби «Озарбойҷони Бузург» Элшад Мусаев ба гирифтани 0,67 фоиз овози интихобкунандагон ва номзади худпешбар, собиқ роҳбари Ҳизби либерал-демократии Озарбойҷон Фуад Алиев ба гирифтани 0,53 фоиз овози интихобкунандагон ноил шуданд. Тибқи маълумоти Комиссияи марказии интихоботии Озарбойҷон, дар интихоботи президентӣ 76,73 фоизи интихобкунандагон иштирок намуданд. Аз 6 миллиону 478 840 нафар интихобкунандагони сабтшуда  4 миллиону 971 ҳазору 32 интихобкунанда ба қитъаҳои овоздиҳии интихоботи президентӣ ҳозир шуданд. Дар интихоботи гузашта, ки соли 2018 баргузор гардид, ин нишондиҳанда 74,5 фоизро ташкил дода буд. 

Бар асари таркиш дар ғарби пойтахти Афғонистон 2 нафар ҳалок ва 12 тани дигар захмӣ шуд. Тавре АМИТ «Ховар» бо истинод ба агентии иттилоотии ТАСС хабар медиҳад, дар ин хусус шабакаи телевизионии TOLO news бо истинод ба намояндаи идораи полиси Кобул Халид Задран хабар додааст. Ба гуфтаи ӯ, норинҷаки дастӣ дар минтақаи маркази савдо таркидааст. Мақомоти ҳифзи ҳуқуқ ба ҷустуҷӯи гунаҳкорони ҳодиса машғул мебошанд. Қаблан агентии хабаргузории Aamaj News бо истинод ба манбаъҳо иттилоъ дода буд, ки дар натиҷаи ин ҳодиса 6 нафар ҳалок ва 19 тани дигар захмӣ шуд. Рӯзи панҷшанбе дар Афғонистон се таркиш рух дод. Дуто дар Кобул ва яктои дигар дар шимоли кишвар- дар шаҳри Мазори Шариф сабт шуд. 10 январ рӯзномаи Hasht-e Subh бо истинод ба манбаъҳо иттилоъ дод, ки тақрибан 8 нафар дар натиҷаи таркиш дар шаҳри Ҳирот дар шимолу ғарби Афғонистон осеб бардошт. Илова бар ин, 6 январ боз як таркиш дар автобус, воқеъ дар ноҳияи Дашти Барчии Кобул рух дод. Тибқи иттилои шабакаи телевизионии TOLO news, дар натиҷаи ин ҳодиса 5 нафар ба ҳалокат расида, 15 тани дигар захмӣ шуд. Дар дохили нақлиёт дастгоҳи тарканда гузошта шуда буд.

Аз давраи 13 то 30 июл дар ҷаҳон беш аз 1 миллион нафар ба сирояти коронавирус мубтало шуда, зиёда аз 3 ҳазор нафар фавтиданд. Шумораи сироятшудагон нисбат ба 28 рӯзи қаблӣ 7 фоиз афзуда, шумораи фавтидагон 53 фоиз кам шудааст. Тавре  АМИТ «Ховар» бо истинод ба ТАСС иитилоъ медиҳад, дар ин хусус Созмони умумиҷаҳонии тандурустӣ (СУТ) хабар додааст.Созмони умумиҷаҳонии тандурустӣ таъкид доштааст, ки бемории COVID-19 чун пештара хатари ҷиддӣ дорад ва кишварҳоро даъват намудааст, ки инфрасохтори мубориза бар зидди бемориро нигоҳ доранд. Тибқи маълумоти Созмони умумиҷаҳонии тандурустӣ, давоми чор ҳафта дар ҷаҳон 1 008 194 ҳолати сироятёбӣ ва 3 132 фавт ба қайд гирифта шудааст. Дар созмон муқаррар намуданд, ки сарфи назар аз анҷом ёфтани  ҳолати фавқулода, ки СУТ 5 май эълон намуда буд, бемории COVID-19  ҳамчун таҳдиди бузург боқӣ хоҳад монд. Аз давраи 13 то 30 июл дар минтақаи ғарбии Уқёнуси Ором 38% афзоиши беморӣ сабт шудааст, ҳол он ки дар панҷ минтақаи дигари созмон он коҳиш ёфтааст. Сатҳи фавт дар ҳамаи шаш минтақа, бахусус аз ҳама бештар дар Аврупо  75% коҳиш ёфтааст.Азиза ИКРОМ,АМИТ «Ховар»АКС аз манбаъҳои боз

То соли 2040 беш аз 9 миллион нафар дар Англия бо бемориҳои ҷиддӣ, ба мисли деменсия (фаромӯшхотирӣ), диабет, саратон, афсурдаҳолӣ ва бемории музмини гурда зиндагӣ хоҳанд кард. Тавре АМИТ «Ховар» иттилоъ медиҳад, дар ин хусус АБИ «Казинформ» хабар додааст. Тибқи гузорише, ки Бунёди тандурустии Британия нашр намудааст, шумораи афроди мубтало ба бемориҳои ҷиддӣ дар Англия ба 9,1 миллион нафар мерасад, ки ин нисбат ба соли 2019 37% зиёд мебошад. Интизор меравад, ки то соли 2040 гирифторони бемории дементсия (фаромӯшхотирӣ) 45%, бемории музмини гурда 34%, нокомии дил 92%, саратон 31%, диабет 48%, изтироб ё депрессия 16% афзоиш ёбанд. Дар ин ҳолат 80% афзоиши пешбинишудаи шумораи бемориҳои ҷиддӣ (2 миллион нафар) ба одамони синни 70 ва аз он боло ва 20% боқимонда (500 ҳазор нафар) ба аҳолии синни қобили меҳнат (20-69-сола) рост меояд. Инчунин интизор меравад, ки беҳтар шудани вазъ бо баъзе сабабҳои асосии саломатӣ, аз қабили кам шудани тамокукашӣ ва паст шудани сатҳи холестерин аз таъсири фарбеҳӣ бартараф шавад. «Масъалаи пиршавии аҳолӣ ва афзоиши шумораи бемориҳои ҷиддӣ танҳо ба системаи тандурустии Британия хос нест. Кишварҳои саросари ҷаҳон низ бо ин гуна мушкилот рӯбарӯ ҳастанд»,- ишора мекунад директори маркази тадқиқоти Бунёди тандурустӣ Анита Чарлзворт.

Тавре қаблан иттилоъ додем, ҳайати Федератсияи иттифоқҳои касабаи мустақили Тоҷикистон дар шаҳри Чаншаи музофоти Хунани Ҷумҳурии Мардуми Чин дар омӯзиш барои кормандони иттифоқҳои касабаи давлатҳои Осиёи Марказӣ дар мавзӯи «Интернет+ профсоюз» иштирок доранд. Хабарнигори АМИТ «Ховар» София Шоик аз шаҳри Чанша иттилоъ медиҳад, ки дар доираи омўзиш ҳайати мазкур бо фаъолияти корхонаи коркарди партов «Hunan Junxin Environmental Protection Co., Ltd» –и ин шаҳр шинос шуд. Нахуст барои кормандони иттифоқҳои касабаи давлатҳои Осиёи Марказӣ ҳамоиш оид ба нақш ва ҳаракати иттифоқҳои касаба дар корхонаи коркарди партов доир гардид. Дар ҳамоиш иброз гардид, ки баҳри таъмини сатҳи зиндагии шоистаи кормандон дар ширкат тамоми тадбирҳои зарурӣ андешида шудааст. Ҳамзамон барои ҷалби кормандони ҷавон коргоҳи мазкур бо донишгоҳҳои олӣ ҳамкорӣ намуда, хатмкунандагонро бо ҷои кор таъмин менамояд.Корхонаи мазкур дар самти сармоягузорӣ, сохтмон, таҳқиқот ва таҳияи технологӣ, истифода ва идораи коркарди партовҳои сахти маишӣ фаъолият менамояд. Дар корхона дар як шабонарӯз то 10000 тонна партовҳои сахти маишӣ коркард карда мешаванд. Ин иқдом натанҳо барои беҳдошти муҳити зист ва нест намудани партовҳои сахти маишӣ роҳандозӣ гардидаст, балки барои тавлиди «энергияи сабз» низ мусоидат менамояд. АКС: АМИТ «Ховар»

Олимони Донишгоҳи Федералии Шарқи Дур (ДФШД) дар баҳри Ҷопон бактерияҳои ба сардӣ тобоваре пайдо намуданд, ки қобилияти ҷаббида гирифтани нафтро  доранд: дар оянда ин барои сохтани маҳсулоти биологӣ баҳри тоза кардани об аз ифлосиҳои нафтӣ кумак хоҳад кард. Тавре АМИТ «Ховар» бо истинод ба РИА «Новости» иттилоъ медиҳад,  дар ин хусус ДФШД хабар додааст. «Дар ҷараёни таҳқиқоти васеъ олимони Институти уқёнуси ҷаҳонии ДФШД дар баҳри Ҷопон бактерияҳое пайдо карданд, ки бори аввал қобилияти вайрон кардани нафтро нишон доданд. Ғайр аз омӯзиши гуногунии намудҳои микроорганизмҳои оксидкунандаи карбогидрид, олимон тадқиқот гузарониданд, ки дар он қобилияти баланди бактерияҳои бадастомада барои вайрон кардани пайвастагиҳои гуногуни нафт дар шароити ҳарорати паст ошкор карда шуд», — омадааст дар хабари дафтари матбуот. «Афзалияти таъмӣ»-и ғайримаъмулӣ дар 12 намуди бактерияҳо, аз ҷумла- Idiomarina maritima, Gracilibacillus massiliensis, Lechevaleria flava, Jeotgalibacillus marinus ва ғайра пайдо карда шуд. Кушодани геноми бактерияҳои ошкоршуда имкон медиҳад, ки механизмҳои кори генҳо ва ферментҳое, ки дар таҷзияи нафт дар баҳрҳои Шарқи Дур иштирок мекунанд, дақиқтар фаҳмида шавад. Дар асоси натиҷаҳои бадастомада эҳтимол дорад, ки технологияҳои самараноки мониторинги ифлосшавии нафтии обҳои баҳрӣ ва минбаъд- технологияи тозакунии онҳо таҳия карда шавад.

Теъдоди ҳодисаҳои гирифторӣ ба ковид дар Осиёи Ҷанубу Шарқӣ дар чаҳор ҳафтаи охир нисбат ба ҳамин давраи қаблӣ 481% зиёдтар аст. Тавре АМИТ «Ховар» бо истинод ба ТАСС иттилоъ медиҳад, дар ин бора рӯзи панҷшанбе Созмони умумиҷаҳонии тандурустӣ дар гузориши ҳарҳафтаинаи эпидемиологии худ хабар додааст. «Теъдоди ҳолатҳои нав, ки дар фосилаи 28 рӯз ба қайд гирифта шуд, дар шаш минтақа коҳиш ёфтааст: Африқо (-45%), ғарби Уқёнуси Ором (-39%), Амрикои Шимолӣ ва Лотинӣ (-33%) ва Аврупо (-22%). Ҳамзамон ин беморӣ дар ду минтақа афзоиш ёфтааст: Осиёи Ҷанубу Шарқӣ (+481%) ва Баҳри Миёназамини Шарқӣ (+144%)», — гуфта шудааст дар гузориш. Дар маҷмуъ, дар ҷаҳон 3 миллион ҳолати нави бемории ковид ба қайд гирифта шуда, беш аз 23 ҳазор нафар дар натиҷаи ин беморӣ фавтидаанд. Ин назар ба давраи 28-рӯза аз 13 феврал то 12 март 28 фоиз ва 30 фоиз камтар аст. СУТ барои пайгирии тамоюли беморӣ чаҳорчӯбаи муваққатии 28-рӯза истифода мебарад. Ин барои ба инобат гирифтани таъхирҳо дар гузориш дар бораи ҳолатҳои нави COVID, инчунин барои коҳиш додани таъсир ба омори тағйирёбии ҳарҳафтаина зарур аст. Давраи ҳисоботӣ аз 13 март то 9 апрелро дар бар гирифта, бо давраи аз 13 феврал то 12 март муқоиса карда мешавад.

Имрӯз дар шаҳри Душанбе Форуми сеюми ректорони муассисаҳои таҳсилоти олии касбии Ҷумҳурии Тоҷикистон ва Ҷумҳурии Беларус таҳти унвони «Маориф-ҳамчун омили муҳим дар таҳкими робитаҳои дуҷониба байни Ҷумҳурии Тоҷикистон ва Ҷумҳурии Беларус» оғоз шуд. Тавре ба АМИТ «Ховар» дар Донишгоҳи техникии Тоҷикистон ба номи академик Муҳаммад Осимӣ хабар доданд, ректори Донишгоҳи техникӣ Қудрат Давлатзода дар форум дар мавзуи «Табдилдиҳии рақамии таҳсилот: мушкилот ва имконият барои донишгоҳи замонавӣ» маъруза менамояд. Дар кори форум намояндагони Вазорати маориф ва илми Ҷумҳурии Тоҷикистон ва Ҷумҳурии Беларус ва роҳбарони сохторҳои илмию таълимии ду давлат иштирок доранд. Тақвияти ҳамкорӣ дар соҳаи маориф, илм ва инноватсия байни Тоҷикистон ва Беларус дар самти иқтисоди «сабз», рақамикунонӣ, масоили марбут ба мубодилаи омӯзгорон ва донишҷӯён, доир намудани конфронсҳои илмӣ, иштирок дар кори шуроҳо оид ба ҳимояи диссертатсияҳо, ташкили равандҳои омӯзиши мутақобил, баланд бардоштани ихтисоси омӯзгорон ва ҷорӣ намудани технологияҳои рақамӣ дар соҳаи маориф аз ҷумлаи масъалаҳои меҳварии баррасишавандаи форум ба ҳисоб мераванд. Форуми сеюми ректорони муассисаҳои таҳсилоти олии касбии Тоҷикистон ва Беларус ду рӯз дар ду бахш идома ёфта, баимзорасонии созишномаҳои нави ҳамкорӣ дар назар аст. АКС: Донишгоҳи техникии Тоҷикистон ба номи академик Муҳаммад Осимӣ

Дар шаҳри Душанбе ҷаласаи ҷамъбастии Озмуни ҷумҳуриявии«Фурӯғи субҳи доноӣ китоб аст»баргузор гардид. Зимни он 66 нафар волидоне, ки фарзандонашон дар озмун ғолиб гардидаанд, бо нишони«Маърифатпарвар»ва«Ифтихорнома»-и Китобхонаи миллии Тоҷикистон, инчунин 66 нафар омӯзгорони онҳо бо нишони«Аълочии маориф ва илми Тоҷикистон»ва«Ифтихорнома»-и Вазорати маориф ва илми Ҷумҳурии Тоҷикистон сарфароз гардонида шуданд.Дар ин хусус ба АМИТ«Ховар» дар маркази матбуотиВазорати маориф ва илм хабар доданд. Дар баробари ин 102 нафар иштирокчии фаъол ҳамчун иштирокчии ифтихорӣ, 20 нафар нафақахӯр ва 10 нафар ятимону маъюбон бо туҳфаҳои пулӣ қадрдонӣ шуданд. Муовини Сарвазири Тоҷикистон Дилрабо Мансурӣ иброз дошт, ки соли шашум аст Озмуни ҷумҳуриявии «Фурӯғи субҳи доноӣ китоб аст» бо мақсади баланд бардоштани завқи китобхониву тақвияти неруи зеҳнӣ байни аҳолии ҷумҳурӣ, аз ҷумла тарбиягирандагон ва хонандагони муассисаҳои таҳсилоти томактабӣ ва миёнаи умумӣ, донишҷӯёни муассисаҳои олии касбӣ ва дигар табақаҳои аҳолии мамлакат доир мегардад. «Давоми ин шаш сол мо шоҳиди он гардидем, ки шумораи дӯстдорони каломи бадеъ меафзояд. Озмун ҳамасола дар доираи дастуру супоришҳои Пешвои миллат муҳтарам Эмомалӣ Раҳмон дар фазои осиштаи Ватан дар сатҳи баланди омодагию ташкилӣ гузаронида мешавад», -изҳор дошт муовини Сарвазир. АКС: Маркази матбуоти Вазорати маориф ва илми Ҷумҳурии Тоҷикистон

26-27 ноябр дар литсейҳои касбии политехникӣ, сохтмонӣ ва дӯзандагии шаҳри Душанбе даври ниҳоии Озмуни ҷумҳуриявии «Малакаи касбӣ» байни хонандагони муассисаҳои таҳсилоти ибтидоии касбӣ баргузор мешавад. Дар ин хусус ба АМИТ «Ховар» дар Кумита оид ба таҳсилоти ибтидоӣ ва миёнаи касбии назди Ҳукумати Ҷумҳурии Тоҷикистон хабар доданд. Даври якуми озмун аз 10 то 25 октябр дар шаҳрҳои Душанбе, Кӯлоб, Бохтар, Хуҷанд, Ваҳдат ва ноҳияи Шаҳристон баргузор шуд. Дар он аз рӯи 10 ихтисос 1000 нафар иштирок намуда, 150 нафар ба даври ҷумҳуриявии озмун роҳхат гирифтанд. Маросими даври ҷамъбастии озмун 27 ноябр, соати 18:00 дар Театри давлатии академии опера ва балети ба номи Садриддин Айнӣ баргузор мешавад. Озмуни ҷумҳуриявии «Малакаи касбӣ» бо ташаббуси Кумита оид ба таҳсилоти ибтидоӣ ва миёнаи касбӣ байни хонандагони муассисаҳои таҳсилоти ибтидоии касбӣ аз рӯйи ихтисосҳои барқчӣ оид ба таъмири қисмҳои барқии мошин, челонгар оид ба таъмири муҳаррики мошин, кафшергари барқию газӣ, ҳисобдор бо донистани компютер, системаи компютерӣ ва интернет-технология, дуредгар, дӯзанда, монтёри барқӣ оид ба таъмир ва хизматрасонии таҷҳизоти барқӣ, тракторчӣ-мошинисти истеҳсолоти кишоварзӣ ва челонгар оид ба тайёр намудани ҷузъҳо ва қисмҳои техникӣ-санитарӣ гузаронида мешавад. АКС: Кумита оид ба таҳсилоти ибтидоӣ ва миёнаи касбии назди Ҳукумати Ҷумҳурии Тоҷикистон       

ДарКоллеҷи омӯзгории ба номи Хосият Махсумоваи Донишгоҳи давлатии омӯзгории Тоҷикистон ба номи Садриддин Айнӣдаври аввали озмуни «Ту қалби Тоҷикистонӣ, Душанбе» баргузор шуд, хабар медиҳад АМИТ «Ховар» бо истинод ба ин коллеҷ. Озмун аз 1 октябр дар се давр оғоз гардида, то 15 декабр идома меёбад. Ҷамъбаст ва маросими ҷоизасупорӣ ба ғолибони даври ниҳоии озмун дар арафаи таҷлили Рӯзи пойтахт моҳи апрели соли 2025 баргузор мешавад. Дар озмун донишҷӯёни факултетҳои муассиса аз рӯйи чор номинатсия — эҷоди шеъри беҳтарин дар васфи пойтахти Ҷумҳурии Тоҷикистон, қироати шеъри беҳтарин дар васфи шаҳри Душанбе, иҷрои суруди беҳтарин дар васфи пойтахт ва суруди беҳтарини гурӯҳӣ дар васфи пойтахти мамлакат иштирок намуда, ҳунару истеъдоди худро нишон доданд. Озмунро аъзои ҳакамон баҳогузорӣ намуда, беҳтаринҳоро ба даври ноҳиявӣ пешниҳод намуданд. Озмуни «Ту қалби Тоҷикистонӣ, Душанбе» байни хонандагону донишҷӯёни муассисаҳои таҳсилоти миёнаи умумӣ, ибтидоӣ, миёна ва олии касбӣ, таълимгирандагони муассисаҳои таҳсилоти иловагии соҳаи маориф, санъат ва мусиқӣ, эҷодкорону ҳаваскорон ва намояндагони касбу кори гуногун, ки дар ҳудуди шаҳри Душанбе зиндагӣ, фаъолият ва эҷод менамоянд, баргузор мешавад. Ҳадаф аз баргузории озмун дарёфт ва муаррифии чеҳраҳои нави суханвару сухандони дорои маҳорати баланди ровигию наттоқӣ ва сарояндагию овозхонӣ мебошад.

Аз 14 то 17 октябр дар шаҳри Ҷинани Ҷумҳурии Мардумии Чин Форуми байналмилалии «Мубодилаи технологияи саноатӣ-интеллектуалии кишоварзии Чин-Осиёи Марказӣ» барои ташкили  алянси Паймони технологии «Кишоварзии зирак» — и Чин ва Осиёи Марказӣ баргузор гардид, ки дар он намояндагони Донишгоҳи давлатии ҳуқуқ, бизнес ва сиёсати Тоҷикистон иштирок намуданд. Дар ин хусус ба АМИТ «Ховар» дар ин донишгоҳ  иттилоъ доданд. Намояндагони Тоҷикистон дар ҷаласаи пленарии форуми байналмилалӣ  дар мавзуи «Ҳамгироии байналмилалии Донишгоҳи давлатии ҳуқуқ, бизнес ва сиёсати Тоҷикистон» маъруза карданд. Иброз шуд, ки мубодилаи технологияи саноатӣ-интеллектуалии кишоварзии Чин ва Осиёи Марказӣ саҳми муассисаҳои таҳсилоти олии касбии Тоҷикистонро низ дар бар мегирад. Ин муассисаҳо тавассути барномаҳои нави таълимӣ ва таҳқиқотӣ дар соҳаи технологияҳои пешрафтаи кишоварзӣ, ба мисли автоматикунонии истеҳсолот, истифодаи зеҳни сунъӣ ва зироатпарварии дақиқ нақши калидӣ мебозанд. Муассисаҳои таҳсилоти олии Тоҷикистон бо ҳамкории донишгоҳҳо ва марказҳои таҳқиқотии Чин имконият доранд, ки мутахассисони баландпоя омода ва ба густариши истифодаи технологияҳои нав дар соҳаи кишоварзӣ мусоидат намоянд. Ин ҳамкорӣ метавонад тавассути барномаҳои табодули донишҷӯён, омӯзгорон ва таҳқиқотчиён амалӣ шавад. Он ба интиқоли донишҳои навтарин дар соҳаи зироатпарварӣ ва истифодаи зеҳни сунъӣ дар кишоварзӣ мусоидат мекунад.

Дар Донишкадаи давлатии фарҳанг ва санъати Тоҷикистон ба номи Мирзо Турсунзода дар мавзуи «Масъалаҳои мубрами китобноманигорӣ дар даврони истиқлол» машғулияти илмӣ доир гардид, хабар доданд ба АМИТ «Ховар» дар донишкадаи мазкур. Ректори донишкада, профессор Муҳриддин Низомӣ иброз дошт, ки Истиқлоли давлатии Ҷумҳурии Тоҷикистон, бахусус азму талошҳои пайгиронаи Президенти мамлакат муҳтарам Эмомалӣ Раҳмон ба китобу китобдории тоҷик такони бузург бахшид. Давоми солҳои соҳибистиқлолӣ дар мамлакат як қатор қонуну барномаҳои давлатӣ қабул гардидаанд, ки дар рушди соҳаи китобдорӣ нақши бузург гузоштанд. Махсусан, дар соҳаи библиография дар самти таҳияи дастурҳои библиографӣ як такони ҷиддӣ дида мешавад. Декани факултети китобдорӣ ва иттилоотшиносӣ Зафари Шариф таъкид намуд, ки «таҳия ва истифодабарии дастурҳои библиографӣ дар китобхонаҳо, махсусан китобхонаҳои давлатӣ-оммавӣ яке аз мавзуъҳои муҳими назарияи библиографишиносӣ ба шумор меравад. Хизматрасонии иттилоотию библиографӣ дар китобхонаҳои давлатӣ — оммавӣ ҷиҳати баланд бардоштани маънавиёти ҷомеа, фарҳанг, илм ва ҷаҳонбинӣ ниҳоят муҳим мебошад, ки бе истифодаи васеи дастурҳои библиографӣ дар фаъолияти ин китобхонаҳо ба ҳадаф ноил гардидан амрест маҳол» «Аз ин рў бояд ба масъалаҳои таҳия ва истифодабарии дастурҳои библиографӣ дар китобхонаҳои давлатӣ-оммавӣ ҷиддӣ муносибат намуд», — афзуд номбурда. АКС: Донишкадаи давлатии фарҳанг ва санъати Тоҷикистон ба номи Мирзо Турсунзода
