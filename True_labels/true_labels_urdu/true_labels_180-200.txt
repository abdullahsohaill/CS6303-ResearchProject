جنوبی کوریا کے ایک نگراں ادارے نے ٹیکنالوجی کمپنی میٹا پر ڈیڑھ کروڑ ڈالر کا جرمانہ عائد کر دیا۔ کمپنی پر یہ جرمانہ فیس بک صارفین کی حساس معلومات (بشمول سیاسی و مذہنی نظریات) غیر قانونی طور پر اکٹھا کر کے ہزاروں مشتہرین کو شیئر کرنے کے سبب عائد کیا گیا ہے۔ جنوبی کورین حکام کی جانب سے عائد کیا جانے والا یہ جرمانہ میٹا پر گزشتہ برسوں میں عائد کیے جانے والے جرمانوں میں تازہ ترین ہے، جس کی وجہ حکام کی جانب سے کمپنی کی نجی معلومات کو سنبھالنے کے عمل کی نگرانی میں اضافہ ہے۔ چار سال تک جاری رہنے والی تحقیقات میں جنوبی کوریا کے پرسنل انفارمیشن پروٹیکشن کمیشن نے یہ نتیجہ اخذ کیا کہ میٹا نے غیر قانونی طور پر تقریباً نو لاکھ فیس بک صارفین کی حساس معلومات اکٹھا کی، اور کمپنی نے یہ ڈیٹا چار ہزار مشتہرین کے ساتھ شیئر کیا۔۔ اس معلومات میں ان صارفین کے مذہبی اور سیاسی نظریات شامل تھے۔ جنوبی کوریا کا پرائیویسی قانون صارفین کی سیاسی یا مذہبی جیسی نجی معلومات کی سخت حفاظت کا حکم دیتا ہے اور کمپنیوں کو یہ ڈیٹا صارفین کی مرضی کے بغیر استعمال نہ کرنے کا پابند کرتا ہے۔

میٹا کے مطابق کمپنی کی جانب سے نئے اے آئی الگوردم متعارف کرانے کے بعد سے فیس بک اور انسٹاگرام صارفین کے اسکرین ٹائم میں واضح اضافہ دیکھنے میں آیا ہے۔ امریکی ٹیکنالوجی کمپنی کی جانب سے پیش کی جانے والی اس سہ ماہی کی رپورٹ میں بتایا گیا ہے کہ کمپنی کے مصنوعی ذہانت کے فیچر میں بہتری کے بعد صارفین کے فیس بک اور انسٹاگرام پر وقت صرف کرنے کے دورانیے میں بالترتیب 8 اور 6 فی صد اضافہ دیکھنے میں آیا ہے۔ رپورٹ میں یہ تو نہیں بتایا گیا کہ اوسط صارف کتنا اضافی وقت ان پلیٹ فارم پر صرف کر رہا ہے۔ البتہ، ای مارکٹرزکی جانب سے کیے جانے والے حالیہ تخمینے کے مطابق امریکا میں بالغ افراد روزانہ اندازاً 30 منٹ تک فیس بک اور انسٹاگرام دونوں پلیٹ فارمز پر صرف کرتے ہیں۔ سال بھر کے عرصے میں اسکرین ٹائم کا یہ اضافہ 10 سے 15 گھنٹے کے برابر بنتا ہے۔ میٹا چیف مارک زکربرگ کا کہنا تھا کہ وہ امید کرتے ہیں کہ فیس بک اور انسٹاگرام پر ایک نئی فیڈ شامل کی جائے جو اے آئی سے بنے مواد کو براہ راست دیکھے۔

ٹیکنالوجی کمپنی ایپل کی جانب سے دو روز قبل جاری کیے گئے آئی او ایس 18.1 اپ ڈیٹ کے بعد صارفین کو بیٹری سے متعلق مسائل کی شکایت پیش آنے لگی۔ ایپل کے اے آئی فیچرز کی حامل آئی او ایس 18.1 اپ ڈیٹ (جس کا صارفین کو عرصے سے انتظار تھا) کے جاری ہوتے ہی صارفین نے بغیر کسی تاخیر کے اپنے آئی فون اپ ڈیٹ کرنے شروع کیے۔ تاہم، اپ ڈیٹ حاصل کرنے والے متعدد صارفین نے سماجی رابطے کے پلیٹ فارم ایکس (سابقہ ٹوئٹر) پر اس متعلق شکایت کی کہ یہ اپ ڈیٹ ان کے فون کی بیٹری کو تیزی ختم کر رہی ہے۔ ایک صارف کا کہنا تھا کہ انہیں اپ ڈیٹ انسٹال کیے ایک گھنٹے سے بھی کم کا وقت ہوا ہے اور صرف ای میل دیکھنے اور اسکرالنگ کرنے سے ہی بیٹری ختم ہوگئی۔ ایک صارف کا کہنا تھا کہ ایپل انٹیلی جنس کو سوئچ آن کرنے سے بہت بیٹری خرچ ہو رہی ہے۔ واضح رہے ایپل کی جانب سے آئی او ایس 18 میں فوری سیکیورٹی حل پیش کیے تھے تاکہ آئی فون کو ہیک ہونے سے بچایا جا سکے۔

امریکی خلائی ادارے ناسا کا نیا اسپیس شپ خلاء میں مسئلے کا شکار ہوگیا۔ دو کروڑ ڈالر مالیت کے اس اسپیس کرافٹ کو در پیش مسئلے کو دور کرنے کے لیے زمین پر انجینئر بھرپور کوششیں کر رہے ہیں۔ ایجنسی کا ایڈوانس کمپوزِٹ سولر سیل سسٹم (اے سی ایس 3) کو مسئلے کا سامنا اس وقت ہوا جب خلاء میں وہ اپنے پردے کھول رہا تھا۔ انجینئروں نے اسپیس کرافٹ میں پردے کو سہارا دینے والے ایک بیم کو معمولی سا مُڑا ہوا پایا جو اس کی تیرنے کی صلاحیت کو متاثر کر رہا ہے۔ انجینئرز کے نقصان کا تعین کرنے کے دوران  ناسا نے اے سی ایس 3 کے ایٹیٹیوڈ کنٹرول سسٹم (جو اسپیس کرافٹ کی سمت پر قابو رکھتا ہے) کو بند رکھا ہوا ہے، جس کے نتیجے میں اسپیس کرافٹ اس وقت بے لگام خلاء میں گھوم رہا ہے۔ واضح رہے اس مشن میں نئی اسپیس فلائٹ ٹیکنالوجی کو آزمایا جا رہا ہے جو پروپلژن کے لیے سورج کی روشنی کا دباؤ استعمال کرتی ہے، بالکل اس ہی طرح جیسے بادبانی کشتی ہوا کے دباؤ سے سمندر پر تیرتی ہے۔

اسمارٹ فونز کی مانگ میں اضافے کی وجہ سے ملک میں موبائل فون کی مقامی پیداوار میں ماہانہ 44 فیصد اور سال بہ سال 74 فیصد اضافہ دیکھنے میں آیا ہے۔ پاکستان ٹیلی کمیونیکیشن اتھارٹی (پی ٹی اے) کی طرف سے جاری کردہ تازہ ترین اعداد و شمار کے مطابق مقامی سطح پر موبائل مینوفیکچرنگ سیکٹر نے ستمبر 2024 میں سیلز میں ترقی کو برقرار رکھا کیونکہ 2.15 ملین موبائلز مقامی کمپنیوں کے ذریعے تیار یا اسمبل کیے گئے۔ 2024 کے پہلے نو مہینوں میں کل 22.59 ملین فونز مقامی طور پر تیار یا اسمبل کیے گئے موبائل فونز فروخت کیے گئے جو کہ سال بہ سال 74 فیصد اضافے کی عکاسی کرتا ہے۔ یہ خاطر خواہ ترقی پچھلے سال کی درآمدی پابندیوں کے بعد ہے جس نے ملک میں موبائلز کی اسمبلی کو فروغ دیا۔ 2022 کے مقابلے میں مارکیٹ میں سال بہ سال 35 فیصد اضافہ ہوا جو کہ ملک کی معاشی بحالی، درآمدات پر زیادہ ٹیکسوں اور آبادی میں اضافے سے تعلق رکھتا ہے۔ سال 2024 میں 22.59 ملین مقامی طور پر اسمبل شدہ فونز کے اندر 61 فیصد اسمارٹ فونز تھے جب کہ 39 فصید 2 جی فیچر فونز شامل تھے۔

اقوامِ متحدہ نے خبردار کیا ہے کہ دنیا اس صدی کے آخر تک درجہ حرارت میں 3.1 ڈگری سیلسیئس اضافے کی راہ پر گامزن ہے۔ یونائٹڈ نیشن انوائرنمنٹ پروگرام (یو این ای پی) کی جاری کردہ سالانہ رپورٹ میں بتایا گیا ہے کہ اگر بڑے پیمانے پر تیزی کے ساتھ اقدامات (جن کی نظیر ماضی میں نہ ملتی ہو) نہ لیے گئے تو گلوبل وارمنگ کو 1.5 ڈگری سیلسیئس تک محدود کرنے کے لیے ضروری اخراج میں کٹوتی کا ہدف دم توڑ دے گا۔ رپورٹ میں خبردار کیا گیا کہ دنیا درجہ حرارت میں 2.6 ڈگری تا 3.1 ڈگری سیلسیئس اضافے کی راہ پر گامزن ہے۔ تاہم، اس کا انحصار اس بات پر ہے کہ موجودہ وقت میں تعین کردہ کتنے اقدامات کو انجام دیا جاتا ہے۔ عالمی ادارے کی جانب سے یہ انتباہ آذربائیجان کے دارالحکومت باکو میں منعقد ہونے والی 2024 کی یو این کوپ 29 سے تھوڑا عرصہ پہلے آیا ہے۔ کانفرنس میں ممالک پر موسمیاتی تغیر سے نمٹنے اور کاربن اخراج میں کمی لانے کے بڑے پیمانے پر اقدامات کرنے اور مالی اعانت بڑھانے کے لیے زور دیا جائے گا۔

ٹیکنالوجی کمپنی ایپل نے اپنے ایپل انٹیلی جنس کی سیفٹی میں نقص تلاش کرنے والے کے لیے 10 لاکھ ڈالر انعام کا اعلان کر دیا۔ جمعرات کے روز کمپنی کی جانب سے کیے جانے والے اعلان میں کہا گیا کہ کمپنی تمام سیکیورٹی محققین (یا ان لوگوں کو جو ان معاملات میں دلچسپی رکھتے ہیں) کو دعوت دیتی ہے کہ ’کمپنی کے کیے گئے دعووں کی خود آزادانہ‘ تصدیق کریں۔ ایپل کی جانب سے عوام کو چیلنج کیا گیا کہ وہ ’پرائیوٹ کلاؤڈ کمپیوٹ‘ کی سیکیورٹی کو آزمائیں۔ ’پرائیوٹ کلاؤڈ کمپیوٹ‘ ایسے سرورز ہیں جو صارفین کی ایپل انٹیلی جنس کی درخواست اس وقت موصول اور پروسیس کریں گے جب کوئی اے آئی ٹاسک ڈیوائس پر پروسیس کیا جانا پیچیدہ ہو۔ ایپل کے مطابق یہ سسٹم اینڈ ٹو اینڈ انکرپشن کا حامل ہے اور ٹاسک مکمل کرنے کے بعد صارف کی درخواست فوری طور پر ڈیلیٹ کر دیتا ہے۔ کمپنی کی جانب سے پیش کیے گئے مختلف چیلنجز کے مختلف انعامات ہیں لیکن 10 لاکھ ڈالر کا انعام اس شخص کو دیا جائے گا جو سسٹم کی نظروں میں آئے بغیر کوڈ چلا سکے گا اور حساس حصوں تک رسائی حاصل کر سکے گا۔

ایپل کے سی ای او ٹِم کُک نے ایک حالیہ انٹرویو میں اپنی ہی کمپنی کی مصنوعات کے بارے میں لاعلمی کا انکشاف کیا ہے۔ ٹم کک نے انٹرویو میں بتایا کہ وہ نہیں جانتے تھے کہ صارف اپنے آئی میسج گروپ چیٹس کو نام دے سکتے ہیں۔ ٹم کک کے اس واضح اعتراف نے ان کی انسانی کمزور کی ایک جھلک پیش کی جو دنیا کی سب سے بڑی ٹیکنالوجی کمپنیوں میں سے ایک کے سربراہ ہیں۔ وال سٹریٹ جرنل میگزین کے انٹرویو میں جب میزبان نے پوچھا کہ گروپ چیٹ کا بہترین نام کیا ہونا چاہیے تو ٹم لمحے بھر کے لیے کنفوژ ہوگئے اور کہا کہ میں ان کو نام نہیں دیتا جب کہ درحقیقت یہ آپشن موجود ہوتا ہے۔ میزبان نے نوٹ کیا کہ ٹم کک کا تاثر اس سے ملتا جلتا تھا جیسے کسی نے انہیں اینڈرائیڈ فون استعمال کرنے کی تجویز دی ہو۔ تاہم کک نے بعد میں سوشل میڈیا پر شیئر کیا کہ انہوں نے اب اپنے کالج کے دوستوں کے ایک گروپ چیٹ کا نام ’روم میٹس‘ رکھ دیا ہے۔ یعنی وہ اباس فیچر کو جاننے کے بعد استعمال کررہے ہیں۔

ٹیکنالوجی کمپنی ایپل آئندہ ہفتے اپنا بالکل نیا فیچر متعارف کرانے جا رہی ہے لیکن آئی فون صارفین کو ان نئے اے آئی فیچرز تک رسائی کے لیے انتظار کرنا پڑے گا۔ صارفین ایپل انٹیلی جنس کو 28 اکتوبر کو آئی او ایس 18.1 متعارف کرائے جانے کے بعد انسٹال کر سکیں گے لیکن مانگ بڑھ جانے کی وجہ سے عین ممکن ہے صارفین کو اس کے لیے انتظار کرنا پڑے۔ تاہم، اس وقت ٹیکنالوجی ماہرین اس فیچر کا بِیٹا ورژن استعمال کر رہے ہیں جو پیر کے روز پیش کیا گیا تھا۔ کمپنی کی جانب سے عموماً اپنی آئی او ایس اپ ڈیٹس کا بِیٹا ورژن جاری کیا جاتا ہے تاکہ ڈیویلپرز اس کے حتمی ورژن کے اجراء سے قبل اس میں موجود نقوص کی نشان دہی کر سکیں۔ صارفین آئی او ایس 18.1 آر سی بِیٹا کے ڈاؤن ہونے کا آپشن سیٹنگز میں جا کر دیکھ سکتے ہیں، جو بعد ازاں ان کے فون میں ایپل انٹیلیجنس اور سِری کے لیے ایک نیا آپشن بنا دے گا۔ ایپل نے اپنے آے آئی پروڈکٹ کے ساتھ متعدد نئے فیچر کی رُونمائی ستمبر میں منعقد ہونے والے ایک ایونٹ کے دوران کی تھی۔

پاکستان اسٹاک ایکسچینج کے 100 انڈیکس نے نئی بلندی کو چھو کر ایک اور اعزاز اپنے نام کر لیا۔ کاروباری ہفتے کے آخری روز اسٹاک ایکسچینج 100 انڈیکس کے پہلے سیشن کا آغاز مثبت انداز میں ہوا اور ایک موقع پر انڈیکس 481 پوائنٹس کے ساتھ 93 ہزار کی عبوری حد کو چھو گیا جو کہ اسٹاک ایکسچینج کی اب تک کی سب سے بڑی عبوری حد ہے۔ پہلے سیشن کے اختتام پر 100 انڈیکس 619 پوائنٹس کے ساتھ 93140 پر بند ہوا۔ کاروباری دن میں 100 انڈیکس نے نئی بلند ترین سطح 93514 بنائی تاہم کاروبار کے اختتام پر 100 انڈیکس 771 پوائنٹس اضافے سے 93291 پر بند ہوا۔ حصص بازار میں آج 76 کروڑ شیئرز کے سودے 30 ارب روپے میں طے ہوئے اور مارکیٹ کیپٹلائزیشن 101 ارب روپے بڑھ کر 11977 ارب روپے ہے۔ گزشتہ روز بھی پاکستان اسٹاک ایکسچینج 100 انڈیکس 499 پوائنٹس اضافے سے92  ہزار 520 پوائنٹس کی ریکارڈ سطح پر بند ہوا تھا۔ آج کاروباری دن میں 100 انڈیکس 508 پوائنٹس کے بینڈ میں رہا۔ عالمی بازار میں سونے کا بھاؤ 65 ڈالر کم ہوکر 2762 ڈالر فی اونس ہے 

نیدر لینڈ میں ہونے والے فٹبال میچ میں اسٹیڈیم کے باہر مظاہرہ کرنے والے فلسطینیوں اور اسرائیلی سائقین کے درمیان تصادم ہوا۔ عرب میڈیا کے مطابق یہ جھگڑا اُس وقت شروع ہوا جب کہ میچ دیکھنے کے لیے آنے والے اسرائیلی شائقین نے مظاہروں پر جملے کسے اور فلسطینی پرچم کی توہین کی۔ پرچم کی توہین پر فلسطینی مشتعل ہوگئے اور اسرائیلی شائقین پر دھاوا بول دیا جس کے نتیجے میں 11 اسرائیلی شائق زخمی ہوگئے جب کہ 2 لاپتا ہیں۔ اسرائیلیوں نے ایک عرب ٹیکسی ڈرائیور کو بھی تشدد کا نشانہ بنایا اور نیم مردہ حالت میں چھوڑ کر فرار ہوگئے۔ سیلاب میں ہلاک ہونے والوں کے لیے ایک منٹ کی خاموشی کے اعلان کے باوجود اسرائیلی شائق اسٹیڈیم میں شور شرابہ کرتے رہے۔ اسرائیلی شائقین اس دوران عرب مخالف نغمے بھی گاتے رہے جس سے فلسطینی حامیوں میں غم اور غصے کی لہر دوڑ گئی۔ اسرائیلی وزیراعظم نے ایمسٹرڈیم سے اپنے شہریوں کو واپس لانے کے لیے دو طیارے ہنگامی طور پر بھیجنے کا حکم دیدیا۔ دوسری جانب اسرائیلی وزات خارجہ نے نیدرلینڈ میں اپنے سفارت کاروں سے رابطہ کرکے شہریوں کو ہدایت کی ہے کہ طیاروں کی آمد تک ہوٹلز تک محدود رہیں۔

ڈونلڈ ٹرمپ نے وائٹ ہاؤس کے چیف آف اسٹاف کے عہدے کے لیے اپنی انتخابی مہم کی خاتون منیجر 67 سالہ سوزی وائلز کا نام فائنل کرلیا۔ امریکی نشریاتی ادارے کے مطابق 67 سالہ سوزی وائلز وائٹ ہاؤس میں چیف آف اسٹاف بننے کا اعزاز حاصل کرنے والی پہلی خاتون ہوں گی۔ سوزی وائلز نے ٹرمپ کی انتخابی مہم کو بہت مربوط، منظم اور شاندار طریقے سے چلایا۔ جس نے ٹرمپ کی صدارتی الیکشن میں کامیابی میں کلیدی کردار ادا کیا۔ خیال رہے کہ چیف آف اسٹاف کی ذمہ داری وائٹ ہاؤس انتظامیہ کے کاموں کو منظم انداز سے کروانا ہوتا ہے جس میں امریکی صدر کی مصروفیات کا شیڈول طے کرنا اور دیگر حکومتی اور انتظامی اداروں سے رابطہ کروانا شامل ہے۔ اس لیے وائٹ ہاؤس چیف آف اسٹاف کی اہمیت بڑھ جاتی ہے۔ یہ عہدہ وائٹ ہاؤس میں سب سے سینیئر غیرمنتخب عہدہ ہے۔ ڈونلڈ ٹرمپ نے سوزی وائلز کو آئس میڈن قرار دیتے ہوئے کہا تھا کہ سوزن نے امریکی تاریخ کی سب سے بڑی سیاسی فتوحات میں سے ایک حاصل کرنے میں میری مدد کی۔ وہ ہوشیار، ذہین اور عالمی سطح پر قابلِ تعریف اور قابل احترام ہیں۔

"اسرائیل نے لبنان کے مشرقی شہر بعلبک میں تاریخی قلعے اور ایک گنجان آباد محلے کو نشانہ بنایا۔ عالمی خبر رساں ادارے کے مطابق اسرائیلی فضائی حملے میں سلطنت عثمانیہ کے دور کی ایک تاریخی عمارت تباہ ہوگئی۔ یہ عمارت ایک ایسے علاقے میں واقع ہے جس کی درجہ بندی ایک ورثے کے طور پر کی گئی۔ لبنان کی وزارت ثقافت کے ایک اہلکار نے نام ظاہر نہ کرنے کی شرط پر بتایا کہ بعلبک قلعے سے متصل تباہ ہونے والی تاریخی عمارت کو محکمہ ثقافت نے ورثہ کی حیثیت دی تھی جو سلطنت عثمانیہ کے دور میں تعمیر کی گئی تھی۔ اسرائیلی فوج کے لبنان کے تاریخی شہر پر حملے میں جاں بحق ہونے والوں کی تعداد 40 ہوگئی جب کہ درجنوں زخمی ہیں۔ یاد رہے کہ ""سورج کا شہر"" کہلائے جانے والا لبنان کا تاریخی شہر بعلبک اپنے آثار قدیمہ کے مقامات کے لیے جانا جاتا ہے، جن میں سے اکثر رومی دور سے تعلق رکھتے ہیں۔ لبنان کے محکمۂ صحت کے مطابق اکتوبر 2023 سے اسرائیلی حملوں میں 3 ہزار 50 افراد جاں بحق اور 13 ہزار 700 سے زائد زخمی ہوچکے ہیں۔"

ڈونلڈ ٹرمپ نے صدارتی الیکشن میں کامیابی کے بعد اپنے نامزد کردہ  نائب صدر جے ڈی وینس اور ان کی اہلیہ اوشا وینس کو بھی مبارک باد دی۔ امریکی نائب صدر جے ڈی وینس کی اہلیہ اوشا چلکوری کا تعلق بھارتی ریاست آندھرا پردیش کے ایک گاؤں وڈلورو سے ہے۔ ان کا خاندان 50 سال قبل بیرون ملک چلا گیا تھا۔ اوشا چلکوری کی پیدائش 1986 میں امریکا میں سان ڈیاگو کے ایک قصبے میں ہوئی تھی اور امریکا میں ہی پلی بڑھیں، تعلیم حاصل کیں۔ قانون کی تعلیم حاصل کرنے کے دوران اوشا کی ملاقات جے ڈی وینس سے ہوئی اور دونوں نے 2014 میں شادی کی۔ ان کے 3 بچے ہیں جن کی عمریں 6، 4 اور 2 سال ہیں۔ زمانہ طالب علمی میں دونوں طلبا رہنما کے طور پر متحرک رہے۔ قانون اور سیاست میں دلچسپی گہری دوستی اور پھر شادی کی وجہ بنی۔ تعلیم مکمل کرنے کے بعد اوشا نے قانون کی پریکٹس شروع کی۔ جے ڈی وینس بھی قانون اور علاقائی سیاست میں بھی متحرک ہوئے۔ جے ڈی وینس اس وقت ریپبلکن پارٹی کے سینیٹر بھی ہیں تاہم ٹرمپ کی فتح کے بعد وہ جنوری میں نائب صدر کا عہدہ سنبھالیں گے۔

اسلام آباد: پاکستان میں فروخت ہونے والی 50 فیصد سے زائد سگریٹس اسمگل شدہ  اور غیر قانونی ہونے کا انکشاف ہوا ہے۔ ذرائع کے مطابق قانونی سگریٹس کی فروخت میں کمی سے  ٹیکس ریونیو میں سالانہ 300 ارب کا نقصان ہورہا ہے۔ رواں مالی سال کی پہلی سہ ماہی میں ہی قانونی سگریٹس کی فروخت میں 80 کروڑ اسٹک کی کمی ہوئی ہے اور  جولائی تا ستمبر کی فروخت کا حجم 7.1 ارب سے کم ہو کر 6.3 ارب اسٹکس پر آگیا ہے۔ ذرائع کا کہنا ہے کہ رواں سال قانونی سگریٹس کی مارکیٹ سیل میں 4 ارب روپے کی کمی کا خدشہ ہے۔ مارکیٹ ذرائع کے مطابق صرف ایک  برانڈ کی سالانہ فروخت 66 کروڑ سے کم ہوکر 30 کروڑ  روپے پر آگئی ہے۔ ملک میں سگریٹ کے 165 برانڈز  ایف بی آر کے ٹریک اینڈ ٹریس سسٹم کی مہر کے بغیر ہی فروخت ہونے کا انکشاف ہوا ہے۔ ٹیکس ریونیو میں کمی کی بڑی وجہ ٹیکسو ں میں اضافہ ہے، آئندہ مالی سال اسمگل شدہ اور غیرقانونی سگریٹ کی فروخت کی مارکیٹ 50 فیصد سے بڑھ جانے کا امکان ہے۔ 

ڈیموکریٹ کی نائب صدر کملا ہیرس نے صدارتی انتخابات میں شکست تسلیم کرتے ہوئے ڈونلڈ ٹرمپ کو ٹیلی فون پر مبارک باد دی ہے۔ فرانسیسی خبررساں ادارے کی رپورٹ کے مطابق کملا ہیرس نے صدارتی انتخابات میں کامیابی پر ٹرمپ کو مبارک باد دی اور اُن کے لیے نیک خواہشات کا بھی اظہار کیا۔ رپورٹ میں بتایا گیا ہے کہ ڈیموکریٹ کی نائب صدر نے ری پبلکنز کے فاتح امیدوار ٹرمپ سے پُرامن انتقال اقتدار کی منتقلی پر تبادلہ خیال بھی کیا۔ کملا ہیرس کے قریبی ذرائع نے بتایا کہ شکست کے بعد ڈٰیموکریٹ کی امیدوار بدھ کے روز اپنے حامیوں سے خطاب کریں گی اور شکست پر اظہار خیال بھی کریں گی۔ امریکی میڈیا کا کہنا ہے کہ کملا ہیرس نے اپنے حامیوں کو ہاورڈ یونیورسٹی پہنچنے کی ہدایت کردی ہے جہاں وہ خطاب کے دوران اپنی شکست تسلیم کریں گی۔ اُدھر امریکی میڈیا کے مطابق ریاست مشی گن سے بھی نومنتخب صدر ٹرمپ نے 15 الیکٹورل ووٹ حاصل کرلیے جس کے بعد انہیں ملنے والے ووٹو کی تعداد 292 تک پہنچ گئی ہے۔ امریکی میڈیا کے مطابق کملا ہیرس 224 الیکٹورل ووٹ حاصل کر سکی ہیں۔

امریکا میں صدارتی الیکشن کے لیے پولنگ کا عمل شروع ہوگیا جو کہ کئی ریاستوں میں رات 9 بجے تک بھی جاری رہے گا تاہم صرف صدر کے انتخاب کے لیے نہیں بلکہ ایوان زیریں اور ایوان بالا کے لیے بھی سیکڑوں حلقوں میں رائے شماری ہو رہی ہے۔ امریکی نشریاتی ادارے کے مطابق امریکی کانگریس کے ایوانِ زیریں (ایوان نمائندگان) کی تمام 435 اور ایوان بالا (سینیٹ) کی 100 میں سے 34 نشستوں پر بھی الیکشن آج ہو رہا ہے۔ خال رہے کہ ایوانِ نمائندگان کے انتخابات ہر دو سال بعد ہوتے ہیں اور ارکان بھی 2 سال کے لیے ہی منتخب ہوتے ہیں۔ ایوان نمائندگان اور ایوان بالا کے علاوہ ملک کی 11 ریاستوں میں گورنرز کے انتخاب کے لیے بھی آج ہی ووٹنگ ہو رہی ہے۔ علاوہ ازیں ہزاروں کی تعداد میں ریاستوں کے قانون سازوں، شہروں کے میئرز اور بلدیاتی نمائندوں کے انتخابات بھی ہو رہے ہیں۔ کئی ریاستوں میں ریفرنڈم کا انعقاد بھی آج ہو رہا ہے جن میں ووٹروں سے اسقاط حمل، ٹیکس پالیسی اور گانجے کے استعمال جیسے مسائل کے بارے میں رائے لی جائے گی۔

امریکی صدارتی امیدوار ڈونلڈ ٹرمپ کا کہنا ہے کہ صدارتی انتخاب جیتنے کے بعد بغیردستاویزات امریکا آنے والوں کو ڈی پورٹ کردوں گا۔ امریکی ٹی وی کو انٹرویو میں ریپبلکن پارٹی کے صدارتی امیدوار ڈونلڈ ٹرمپ نے کہا کہ ان کی مخالف امیدوار اور نائب صدر کملا ہیرس میکسیکو کی سرحد سے آنے والے مہاجرین کی بڑی تعداد کو روکنے کے حوالے سے کمزور ثابت ہوئی ہیں۔ صدر منتخب ہونے پر بغیر دستاویزات امریکا آنے والوں کو ڈی پورٹ کردوں گا۔ ڈونلڈ ٹرمپ کا مزید کہنا تھا کہ کملا ہیرس اس امیگریشن بل کی حمایت کرتی ہیں جسے میں نے ریبپلکن پارٹی کو ختم کرنے کو کہا تھا۔ سرحدوں پرغیرقانونی طریقوں سے امریکا آنے کی کوشش کرنے والوں کو روکنے کے لیے ہم سخت اقدامات کریں گے۔ امریکی صدارتی انتخاب میں آج ووٹنگ ہو رہی ہے جس میں ڈونلڈ ٹرمپ اور ڈیموکریٹک امیدوار کملا ہیرس کے درمیان سخت مقابلے کی توقع ہے۔ امریکی ریاست ایریزونا اور نیواڈا ان 7 ریاستوں میں شامل ہیں جو کہ آج ہونے والے صدارتی انتخاب کے نتیجے پر بہت اثرا انداز ہوں گی۔ امریکا کی 50 میں سے باقی 43 ریاستوں میں دونوں امیدواروں کو ایک دوسرے پر واضح سبقت حاصل ہے۔

ایران نے اسرائیل اور عالمی قوتوں کے تصفیے کے دباؤ کے باوجود یہودی باشندے کو اس کے جرم کے پاداش میں تختہ دار پر لٹکا دیا۔ عرب میڈیا کے مطابق 20 سالہ یہودی نوجوان نے 2022 میں ایران کے مغربی شہر کی شاہراہِ عام پر لڑائی کے دوران ایک شخص امیر شوکری کو قتل کردیا تھا۔ عدالت میں سال سے زائد عرصے تک جاری رہنے والی سماعت میں قتل کے شواہد اور گواہان کے بیان کو دیکھتے ہوئے سزائے موت سنائی گئی تھی۔ جسے اعلیٰ عدالتوں نے بھی برقرار رکھا۔ بعد ازاں یہودی شخص کے اہل خانہ نے مقتول کے خاندان کو ایران کے اسلامی قوانین کے تحت دیت کی رقم دینے کی پیشکش بھی کی تھی جسے ورثا نے مسترد کردیا تھا۔ اسرائیل اور عالمی قوتوں نے یہودی شخص کی سزائے موت پر عمل درآمد کو رکوانے کے لیے سفارتی سطح پر کوششیں کیں لیکن ایران نے اسے عدالتی معاملہ قرار دیا تھا۔ خیال رہے کہ یہودی مجرم کو پہلے مئی میں پھانسی دی جانی تھی لیکن سزا کو بغیر کوئی وجہ بتائے آخری لمحات میں روک دیا گیا تھا تاہم اب پھانسی کی سزا پر عمل درآمد کردیا گیا۔

امریکا میں جاری صدارتی انتخابی مہم کے دوران آزاد امیدواروں کے ٹی وی مباحثے کے آغاز پر قومی ترانہ گاتے ہوئے گلوکارہ کی سنگین غلطی نے شہریوں کو غم و غصے میں مبتلا کردیا۔ عالمی خبر رساں ادارے کے مطابق امریکی ریپر گلوکارہ لومس نے اپنی غلطی پر معافی مانگتے ہوئے کہا کہ مجھے بچپن سے یہی خوف تھا کہ میں سب کے سامنے پرفارمنس کے دوران کوئی بہت بڑی غلطی کرجاؤں گی۔ گلوکارہ نے کہا کہ یہ صرف ایک غلطی تھی اور لوگ اسے قومی ترانے کی توہین سے نہ جوڑیں۔ میں ایسا کرنے کا سوچ بھی نہیں سکتی۔ یہ سب لائیو ٹرانسمیشن کے تناؤ میں ہوا۔ خیال رہے کہ سوشل میڈیا پر وائرل ہونے والی ویڈیو میں دیکھا جا سکتا ہے کہ امریکی گلوکارہ قومی ترانہ گاتے ہوئے اچانک گالی بک دیتی ہیں اور منتظمین سے قومی ترانہ دوبارہ شروع کرنے کی اجازت مانگتی ہیں۔ وائرل ویڈیو میں یہ آواز بھی سنی جاسکتی ہے کہ کوئی گلوکارہ کو بتاتا ہے کہ یہ لائیو جا رہا ہے اور آپ دوبارہ نہیں پڑ سکتی ہیں تاہم وہ دوبارہ غلطی کرتی ہیں۔ اس موقع پر گلوکارہ لائیو جانے کو نظرانداز کرتے ہوئے کہہ دیتی ہیں کہ وہ پریشان ہوگئی تھیں۔

سربیا میں ریلوے اسٹیشن کی چھت گرنے کے نتیجے میں ہلاک ہونے والے افراد کی تعداد 14 تک پہنچ گئی جبکہ مزید اموات کا خدشہ بھی ظاہر کیا جارہا ہے۔ سربیا کے قصبے نووی صد میں قائم ریلوے اسٹیشن کی چھت گرنے کا واقعہ جمعے کو پیش آیا جس کے بعد حکومت نے ایمرجنسی نافذ کردی۔ حادثے میں مرنے والوں کے حوالے سے صدر نے قومی سے خطاب کرتے ہوئے بتایا کہ اب تک 14 افراد ہلاک جبکہ تین کو بچایا گیا ہے اور متعدد کی حالت تشویشناک ہے صدر الیگزینڈر ووچک نے جمعہ کو دیر گئے ایک ٹیلی ویژن خطاب میں ہلاکتوں کی تعداد کی تصدیق کی اور امید ظاہر کی کہ اموات میں اضافہ نہیں ہوگا تاہم صورت حال اچھی نہیں ہے۔ ان کا کہنا تھا کہ ہلاک ہونے والوں میں ایک 6 سالہ بچی اور شمالی مقدونیہ کا ایک شہری بھی شامل ہے اور ہلاک ہونے والوں میں سے پانچ کی ابھی تک شناخت نہیں ہو سکی ہے۔ انہوں نے اعلان کیا کہ اس واقعے کے ذمہ داران کو ہر صورت کیفر کردار تک پہنچایا جائے گا۔

لاہور: چیمپئنز ٹرافی کے لیے بھارت کے پاکستان نہ آنے کے معاملے پر پاکستان کرکٹ بورڈ نے قانونی مشاورت مکمل کر لی۔ ذرائع کے مطابق پاکستان کرکٹ بورڈ اگلے ایک دو روز میں آئی سی سی کو خط لکھے گا، آئی سی سی کو خط حکومتی گائیڈ لائنز کے مطابق لکھا جائے گا، بورڈ نے اس حوالے سے قانونی مشاورت بھی مکمل کر لی ہے۔ ذرائع کا بتانا ہے کہ پی سی بی آئی سی سی سے بھارت کے پاکستان نہ آنے کی ٹھوس وجوہات کا پوچھے گا، پی سی بی حکومتی تجویز کے مطابق سخت ترین جواب دے گا اور اپنا مؤقف پیش کرے گا۔   ذرائع کا کہنا ہے کہ بھارتی بورڈ نے زبانی آئی سی سی کو چیمپئینز ٹرافی کے لیے پاکستان نہ آنے کا بتایا، پی سی بی مطالبہ کرے گا کہ بھارتی بورڈ انکار کی وجہ لکھ کر دے، پاکستان کرکٹ بورڈ دیگر بورڈز سے بھی رابطے کر کے اپنا مؤقف سامنے رکھے گا۔ یاد رہے کہ آئی سی سی نے پی سی بی کو تحریری طور پر بھارتی فیصلے کا بتایا، آئی سی سی کے بتانے کے بعد پی سی بی نے حکومت سے رجوع کیا تھا۔

پاکستان اسپورٹس بورڈ (پی ایس بی) نے پاکستان فٹبال فیڈریشن (پی ایف ایف) کو سعودی عرب کیخلاف قطر میں فرینڈلی ویمن فٹبال میچ کیلئے این او سی کے اجرا سے قبل ضروری دستاویزات جمع کرانے کی ہدایت کردی ۔ ذرائع کے مطابق پی ایف ایف نے 7 نومبر کو این او سی کیلئے پاکستان اسپورٹس بورڈ کو خط لکھا تھا لیکن اس خط میں فرینڈلی میچ سے متعلق مکمل تفصیلات شامل نہیں کی گئی تھیں۔ سعودیہ کی جانب سے یہ غیر معمولی دعوت نامہ آیا ہے، دونوں فیڈریشنز کے درمیان تعلقات بڑھانے کا یہ اچھا موقع ہے ذرائع کا کہنا ہے کہ پی ایف ایف نے پی ایس بی کو بھیجے خط میں درخواست کی تھی کہ ٹائم لائن قوانین میں نرمی کرتے ہوئے جلد این او سی جاری کیا جائے، تاہم اس خط کے ساتھ پی ایف ایف نے پلیئرز کے نام اور دیگر ضروری تفصیلات فراہم نہیں کیں گئی تھیں۔ پی ایس بی نے جوابی خط کے ذریعے پی ایف ایف پر واضح کیا کہ پلیئرز کی مکمل تفصیلات، میزبان ملک سے موصولہ دعوت نامے اور فیڈریشن کی انڈر ٹیکنگ سمیت دیگر ضروری دستاویزات فراہم کیے بغیر این او سی کا اجرا ممکن نہیں۔ 

پاکستان نے بیس بال یونائیٹڈ عرب کلاسک میں اپنی شاندار کارکردگی کا سلسلہ جاری رکھتے ہوئے بھارت کو  0-12 سے آ=ٹ کلاس کرکے مسلسل تیسری کامیابی حاصل کرلی۔ دبئی میں جاری بیس بال ایونٹ میں پاکستانی ٹیم نے بھارت کو کھیل کے کسی بھی لمحے میں سنبھلنے کا چانس اور ہوم رن اسکور کرنے کا موقع نہ دیا۔ پاکستان نے دوسری، چوتھی اور پانچویں اننگز میں ہوم رنز اسکور کرکے برتری کو مستحکم کیا اور بھارتی ٹیم کے خلاف اپنی گرفت مضبوط رکھی۔ میچ میں مجموعی طور پر پاکستان کے تمام کھلاڑیوں نے شاندار کارکردگی کا مظاہرہ کیا، خاص طور پر پیئرس رومیل خان، محمد یونس، زین شریف، جبران مرتضیٰ اور محمد حسین نے نمایاں کردار ادا کیا۔ پاکستانی پچر فیصل حیات نے بھارتی بیٹرز کو دباؤ میں رکھا جس کی وجہ سے بھارتی ہٹرز مشکلات کا شکار رہے۔ اس کامیابی کے ساتھ ہی پاکستان نے ٹورنامنٹ کے ناک آؤٹ مرحلے میں رسائی حاصل کرلی۔ پاکستانی ٹیم اپنا آخری گروپ میچ کل افغانستان کے خلاف کھیلے گی، مسلسل تین فتوحات کے بعد پاکستان کی  براہ راست سیمی فائنل تک رسائی کے امکانات روشن ہیں۔

آسٹریلیا کے خلاف دوسرے ایک روزہ میچ میں تاریخ ساز فتح پر چیئرمین پاکستان کرکٹ بورڈ محسن نقوی نے قومی ٹیم کو شاباش دی ہے۔ محسن نقوی نے اپنے بیان میں کہا کہ تمام کھلاڑیوں کو دل کی  گہرائیوں سے مبارکباد دیتا ہوں، بولرز حارث رؤف اور شاہین آفریدی نے شاندار بولنگ کرکے فتح میں اہم کردار ادا کیا، کپتان محمد رضوان نے عمدہ کیپنگ کرتے ہوئے 6 کیچ کیے۔ چیئرمین پی سی بی نے کہا کہ صائم ایوب اور عبداللہ شفیق نے ذمہ دارانہ بیٹنگ کرکے پاکستان کو 9 وکٹوں سے کامیابی دلائی، بہترین پرفارمنس پر حارث، شاہین، رضوان، صائم  اور عبداللہ  تحسین کے مستحق ہیں۔   محسن نقوی کا کہنا تھا کہ کھلاڑیوں نے  فیلڈنگ، بولنگ اور بیٹنگ میں شاندار  کارکردگی دکھائی، آسٹریلیا جیسی مضبوط ٹیم کو ہوم گراؤنڈ میں شکست دے کر کھلاڑیوں نے قوم کے دل جیت لیے، اس بڑی جیت پر کھلاڑیوں نے قوم کو خوشیاں دی ہیں۔ انہوں نے مزید کہا کہ کھلاڑیوں نے میدان میں ٹیم ورک کا بہترین مظاہرہ کیا اور نتیجہ جیت کی صورت میں سامنے آیا، آسٹریلیا کے خلاف  میچ میں فتح سے کھلاڑیوں کا مورال بڑھے گا اور آئندہ میچ میں بھی اچھی کارکردگی کا مظاہرہ کریں گے۔

جیسن گلیسپی نے پاکستان کرکٹ ٹیم کے وائٹ بال فارمیٹ میں کوچنگ سنبھالنے میں عدم دلچسپی ظاہر کردی۔ انہوں نے آسٹریلوی میڈیا سے گفتگو کے دوران کوچنگ کے معاملے پر بات کرتے ہوئے کہا کہ وائٹ بال فارمیٹ میں صرف عبوری کوچنگ کی ذمہ داری سنبھالی ہے، ابھی اس وقت وائٹ بال فارمیٹ میں مستقل کوچنگ کرنے کا خواہشمند نہیں ہوں۔ جیسن گلیسپی نے کہا کہ میں نے کوچنگ کے لیے اپنا نام نہیں دیا ہے، پاکستان کرکٹ میں صر ف ریڈ بال کی کوچنگ کرنے کا مقصد ہی یہ تھا کہ میں اپنی فیملی کے ساتھ وقت گزار سکوں۔ سابق آسٹریلوی فاسٹ بولر نے کہا کہ مجھے کوچنگ سے محبت ہے، مگر میں یہ سمجھتا ہوں کہ 11 مہینوں تک گھر سے باہر نہیں رہ سکتا، میں نہیں سمجھتا کہ ذہنی طور پر بھی میں یہ سب ہینڈل کرسکوں گا۔ یاد رہے کہ ریڈ بال فارمیٹ کے کوچ جیسن گلیسپی کو دورہ آسٹریلیا کے لیے وائٹ بال کوچ بنایا گیا تھا۔ واضح رہے کہ گیری کرسٹن نے پاکستان ٹیم کے دورہ آسٹریلیا کے لیے روانگی سے چند روز قبل استعفیٰ دے دیا تھا۔

کرکٹ ویسٹ انڈیز  نے فاسٹ بولر الزاری جوزف کو ڈسپلن اور پروفیشنل ازم کے اصولوں کی خلاف ورزی پر  2 میچز کے لیے معطل کردیا ۔ الزاری جوزف انگلینڈ کے خلاف  بارباڈوس میں کھیلے گئے تیسرے ون ڈے میں کپتان کے فیلڈ سیٹ کرنے پراحتجاج کرکے باہر چلے گئے تھے۔ کرکٹ ویسٹ انڈیز کے مطابق  واقعہ ڈسپلن اور پروفیشنل ازم کے اصولوں کے خلاف ہے جس کے پیش نظر  فاسٹ بولر کو 2 میچز کیلئے معطل کیا گیا ہے۔ ویسٹ انڈیز کرکٹ کا بتانا ہے کہ پروفیشنل ازم اور سالمیت کے اعلیٰ معیار کو برقرار رکھنے کیلئے الزاری جوزف کو 2 میچز کے لیے معطل  کرنے کا فیصلہ کیا گیا۔ دوسری جانب الزاری جوزف نے واقعہ پر اظہار افسوس کرتے ہوئے معافی مانگی اور کہا کہ میں ذاتی طورپرکپتان شائے ہوپس،  اپنے ساتھیوں اور  مینجمنٹ سے معافی مانگتا ہوں۔ رپورٹ لیک ہونےکے سوشل میڈیا پر صارفین ان سےگولڈ میڈل واپس لینے کا مطالبہ کر رہے ہیں ڈیوڈ وارنر بی بی ایل میں سڈنی تھنڈر کی پھر سے قیادت کریں گے اور سڈنی تھنڈر نے ڈیوڈ وارنر کو قیادت سونپنے کی تصدیق کی ہے 

ورلڈ اسنوکر چیمپئن شپ جیتنے کے بعد ماسٹرز ایونٹ میں محمد آصف نے شاندار آغاز کیا ہے۔ محمد آصف نے ماسٹرز میں گروپ کے ابتدائی 2 میچز جیتنے کے بعد اب تیسرا میچ بھی اپنے نام کرلیا ہے۔ محمد آصف نے ورلڈ ماسٹرز کے پہلے میچ میں افغانستان کے احمد رسولی کو 3-0 سے ہرایا اور افغان پلیئر کے خلاف محمد آصف نے 139 کا بریک بھی کھیلا۔ ماسٹرز ایونٹ میں گروپ کے دوسرے میچ میں آصف نے بھارت کے رجت کھنیجا کو شکست دی اور بھارتی کھلاڑی کے خلاف بھی آصف نے سنچری بریک کھیل کر 3-0 کی فتح سمیٹی۔ گروپ کے تیسرے میچ میں آصف نے آسٹریلیا کے اسٹیو ہینا کو شکست دی اور آخری گروپ میچ بھی بغیر کوئی فریم ڈراپ کے جیت لیا۔ گروپ کے تینوں میچز جیت کر محمد آصف ورلڈ ماسٹرز کے ناک آؤٹ راؤنڈ میں پہنچ گئے۔ آئی بی ایس ایف ورلڈ اسنوکر کے کوارٹر فائنل میں محمد آصف نے  یو اے ای کے محمد شہاب کو شکست دی محمد آصف نے تیسری مرتبہ آئی بی ایس ایف ورلڈ اسنوکر کے فائنل میں جگہ بنائی ہے، وہ 2012 اور 2019 میں ورلڈ اسنوکر فائنل جیت چکے ہیں 

انٹرنیشنل کرکٹ کونسل (آئی سی سی) نے ٹیسٹ پلیئرزکی  رینکنگ جاری کر دی۔ ٹیسٹ پلیئرز کی بیٹنگ رینکنگ  میں جو روٹ کا پہلا نمبر برقرار ہے جب کہ انگلینڈ کے ہیری بروک ایک درجے ترقی کے بعد تیسرے نمبر پر آ گئے۔ بھارت کے رشبھ پنت پانچ درجے ترقی کے بعد چھٹے نمبر پر آ گئے ہیں۔ نیوزی لینڈ کے ڈیرل  میچل 8 درجے ترقی کے بعد ساتویں نمبر پر آ گئے۔ اس کے علاوہ قومی کرکٹ ٹیم کے سابق کپتان بابر اعظم ایک درجے ترقی کے بعد 17 ویں نمبر پر موجود ہیں۔ سلمان آغا ایک درجے ترقی کے بعد 19 ویں نمبر پر آ گئے، محمد رضوان  دو  درجے ترقی کے بعد 20 ویں نمبر پر آ گئے۔ ٹیسٹ بولرز کی رینکنگ: ٹیسٹ بولروں میں ساؤتھ افریقا کے کگیسو ربادا کا پہلا نمبر برقرار ہے۔ آئی سی سی ٹیسٹ پلیئرز رینکنگ میں پاکستان کے نعمان علی کی نویں پوزیشن ہے۔ بھارت کے رویندرا جڈیجا دو درجے ترقی کے بعد چھٹے نمبر پر آ گئے، کیشو مہاراج چار درجے ترقی کے بعد 19 ویں نمبر پر آ گئے۔ ٹیسٹ آل راؤنڈرز میں بھارت کے رویندرا جڈیجا کا پہلا نمبر ہے۔

امریکی ریاست فلوریڈا میں 14 سال کے لڑکے کی خودکشی کے بعد مصنوعی ذہانت کے پروگرام ’کیریکٹر ڈاٹ اے آئی‘ کو مقدمے کا سامنا ہے۔ بچے کے والدین کی جانب سے بیٹے خودکشی کے بعد اِس اے آئی پروگرام پر مقدمہ کر دیا گیا ہے۔ بچے کی والدہ کا کہنا ہے کہ ان کا 14 سالہ بیٹا اِس مصنوعی ذہانت پلیٹ فارم پر ایک چیٹ بوٹ کے جنون میں مبتلا ہو گیا تھا۔ امریکی میڈیا کے مطابق 9 ویں کلاس کا طالب علم سیول سیٹزر کئی مہینوں تک کیریکٹر ڈاٹ اے آئی کی ایپ پر مصنوعی ذہانت سے باتیں کرتا رہا، اور ڈینی نامی ایک چیٹ بوٹ سے اُسے جذباتی لگاؤ ہو گیا۔ میڈیا رپورٹ کے مطابق بچہ اِس حد تک ڈینی کو ٹیکسٹ کرتا تھا کہ حقیقی دنیا سے لاتعلق ہونا شروع ہوگیا۔ سیٹزر نے اپنی جان لینے سے پہلے مصنوعی ذہانت سے اعتراف کیا کہ اُسے خودکشی کے خیالات آتے ہیں۔ واقعے کے بعد کیریکٹر ڈاٹ اے آئی نے کہا ہے کہ وہ چیٹس سے متعلق کئی نئے سیفٹی فیچرز متعارف کرائے گی، مثلاً چیٹس کے دوران قواعد کی خلاف ورزی یا ایک گھنٹے تک چیٹ کرنے کی صورت میں الرٹ جاری کرنے جیسے اقدامات لیے جائیں گے۔


